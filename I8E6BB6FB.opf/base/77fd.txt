/ /oM swa sti/ bla ma dam pa chos kyi rgyal po rin po che'i rnam par thar pa rin po che'i phreng ba zhes bya ba/ dpal ldan bla ma dam pa dus gsum gyi sangs rgyas thams cad
kyi sku gsung thugs yon tan phrin las thams cad gcig tu bsdus pa'i ngo bo/ gsol ba btab na 'jig rten dang 'jig rten las 'das pa'i dngos grub ma lus pa stsol bar mdzad pa
dmigs pa med pa'i thugs rje chen po dang / mkhyen rab phun sum tshogs pa bla ma dam pa chos kyi rgyal po rin po che'i zhabs la gus pas phyag 'tshal lo/ /gang gi gzi byin
nyi ma bye ba'i gzis kyang mtshon par mi nus shing / /gsung dbyangs snyan pa'i dri za'i glu dbyangs kyis kyang mtshungs pa ma lags pa/ /mkhyen pa'i rgya khyon nam mkha'i
khyon gyis kyang ni dper mi nus/ /yon tan dang ni phrin las phun tshogs bla ma dam pa'i zhabs la 'dud/ /lha dang lha min mi'am ci dang klu dbang grub pa rigs 'dzin tshogs
rnams kyi/ /gtsug gi nor bus gang gi zhabs pad dga' bas gus blangs pa/ /rgyal ba mchog gi cod pan gyis kyang dpal ldan bla ma'i zhabs la gus btud na/ /gzhan gyis smos ci
'tshal zhing spu ldang mchi ma g.yo bas slar yang phyag 'tshal lo/ /gang gi yon tan nam mkha'i khams ltar rab tu dngas shing rgya che la/ /rgya mtsho'i klong ltar shin tu
zab cing gting mtha' gzhal bar mi nus pa/ /'phags mchog gis kyang brjod ma nus na bdag lta smos kyang ci 'tshal te/ /'on kyang khyed thugs dang bas bskul nas bdag gis 'dir
ni mdo tsam bsdu/ /'dir gzhi dang snying po me tog gis brgyan pa'i 'jig rten gyi khams 'dir/ thub pa chen po rnam par snang mdzad ye shes gangs can mtsho'i rnam par rol
pa du mas sems can gyi don mdzad pa ni/ sangs rgyas kyis 'dul ba la sangs rgyas kyi sku du ma dang / byang chub sems dpas 'dul ba la byang chub sems

dpa'i rnam par rol pa du ma dang / rang sangs rgyas kyis 'dul ba la rang sangs rgyas kyi sku dang / nyan thos kyis 'dul ba la nyan thos dang / de bzhin du lha dang klu dang
mi'am ci'i dbang po la sogs pas 'dul ba de dag tu ston cing / 'khor los sgyur ba'i rgyal po dang / khams kyi rgyal po dang / rgyal phran dang / dmag dpon dang / blon po
rin po che dang / dge sbyong dang / bram ze dang / khyim bdag la sogs pas 'dul ba la de dag gi rnam par rol pa du mar bstan nas/ sems can gyi don mdzad pa yin la/ mi mjed
kyi 'jig rten gyi khams 'dir ni bskal pa bzang po 'di la sangs rgyas stong gi rnam par sprul nas 'gro ba du ma'i don mdzad pa las/ rtsod pa'i dus 'dir thub pa chen pos/
mi'i dbang po zas gtsang ma'i yum lha mo sgyu 'phrul chen mo'i lhums su 'jug pa dang / bltams pa la sogs pa chos kyi 'khor lo bskor ba'i bar du 'jig rten las 'das pa'i mdzad
pa rmad du byung ba bstan nas 'gro ba dpag tu med pa'i don mdzad cing / 'dul ba'i dbang gis mya ngan las 'das pa chen po bstan te sems can bgrang ba las 'das pa grol
bar mdzad do/ /de'i rjes su sdud pa po rnams kyis rgyal ba'i gsung rab mtha' dag 'gro ba so so'i bsam pa dang mthun par/ so so'i skad dang yi ge tha dad pa du mas pu stir
bris te gnas par mdzad do/ /de nas de dag gi rnam par 'phrul pa mngon par shes pa lnga dang ldan pa rnams dang / lnga rig pa rnams kyis chos kyi phung po ma lus pa'i dgongs
pa nges par 'grel pa'i bstan bcos du ma mdzad cing / lha dang klu la sogs pa'i gnas du ma dang / sa'i steng na phal che bar de bzhin gshegs pa'i bstan pa dri ma med pa
dar bar mdzad de/ khyad par du 'phags pa klu sgrub dang / 'phags pa lha dang / 'phags pa thogs med dang / phyogs kyi glang po dang /

/chos kyi grags pa la sogs pa'i rnam par rol pa du mas lta ba ngan pa la mngon par zhen pa'i mu stegs mtha' dag gi grub pa'i mtha' thams cad sun phyung nas/ yang dag pa'i lta
ba la btsud cing sa'i steng phal cher ngur smrig 'dzin pas khyab par mdzad de/ 'phags pa'i yul du rgyal ba'i bstan pa ches cher dar bar mdzad do/ /de nas ring zhig nas
de bzhin gshegs pas byin gyis brlabs shing lung bstan pa/ kha ba can gyi ljongs/ gangs ri dpal dang ldan pas bskor ba/ chu gtsang zhing bsil ba'i rgyun du ma 'bab pas nye
bar brgyan pa/ 'jig rten dbang phyug gis byin gyis brlabs pas skye dgu rnams kyang rang bzhin gyis snying rje che zhing / sems rgya chen po la mos pa 'byung ba bod kyi
yul 'di ni sprul pa'i rgyal blon rnams kyis lnga rig pa'i paNDi ta du ma dang / grub pa'i skyes bu du ma spyan drangs te dam pa'i chos dbu brnyes/ srol btod/ dar zhing rgyas
par mdzad de/ lung dang rigs par smra ba dang / legs par sbyar ba'i skad kyis dam pa'i chos kyi tshig don legs par 'byed pa'i dge ba'i bshes gnyen yang mang du byung
ba las/ khyad par du yang sad mi mi bdun zhes bya ba'i lo tsA ba rmad du byung ba byung zhing / de dag gi nang nas kyang shin tu mkhas par grags pa/ 'khon klu'i dbang po
srung ba legs zhes bya ba byung la/ skyes bu dam pa des dam pa'i chos mang du bsgyur zhing rgyal ba'i bstan pa gsal bar mdzad do/ /de nas bzung ste deng sang gi bar du sprul
pa'i gdung brgyud rim par byon pa rnams kyang / mngon par shes pa dang / rdzu 'phrul gyis rnam par rtsen pa la sogs pa so so'i yon tan du ma dang ldan zhing dam pa'i
chos kyi tshul chen po bzung nas sems can gyi don dang / bstan pa'i bya ba rgya chen po mdzad pa'i tshul yang / de dag gi rnam par thar pa las 'byung la/ khyad par du gtsang
gi sa cha/ sa gzhi kha ba dang / dung dang kunda'i

mdangs ltar kun nas dkar zhing gsal ba'i mtshan ma bzang po dang / rin po che'i 'byung khungs du mas brgyan pa/ chu klung dri ma med pa g.yas nas dal bus 'bab pa/ grub pa'i
skyes bu dang / mkhas pa'i skyes bu du mas nye bar bsten pa/ skye dgu rnams kyang rang bzhin gyis shes rab che zhing 'byor pa'i mtshan ma du mas nye bar brgyan pa/ yid bzhin
gyi mtsho ltar ngur smrig 'dzin pa'i ngang pa'i tshogs kyis kun nas gang ba/ ma ga dha rdo rje'i gdan ltar mkhas pa'i skyes bu dam pa du ma 'byung ba'i gnas/ dpal ldan
sa skya zhes snyan pa'i grags pas phyogs kyi tha grur rgyas par khyab pa'i chos kyi grwa chen po 'dir/ theg pa chen po'i chu gter 'dzin pa dge ba'i bshes gnyen dkon mchog
rgyal po zhes bya ba byung ngo / /de'i sras ni sa skya pa chen po zhes grags te/ de yang gzhon nu nyid nas yon tan phun sum tshogs pa dang ldan zhing dgung lo bcu gnyis
bzhes pa'i tshe rje btsun 'jam pa'i dbyangs la sogs pa yi dam du mas zhal gzigs shing / mngon par shes pa dang ldan pas sku'i bkod pa du mar sprul nas sems can gyi don
mdzad pa dang / chos kyi mnga' bdag chen por gyur nas bstan pa'i bya ba ji ltar mdzad pa la sogs pa yang de nyid kyi rnam par thar pa las 'byung ngo / /de'i sras kyi thu
bo ni rin po che bsod nams rtse mo zhes bya ba yin la/ skyes bu dam pa 'di ni/ rang bzhin gyis dul ba dang / sdom pa dang / tshangs par spyod pa dang / dam pa'i chos nyan
pa la dga' zhing spro bas gzhung lugs du ma'i pha rol tu son yang / mang du thos pa la ngom pa med pas gdan sa yang gcung la gtad nas/ /bdag nyid thos pa dang / gzhan gyi
don la brtson pas gshegs par gyur to/ /de'i gcung ni rje btsun grags pa rgyal mtshan zhes bya ba yin te gzhon nu nyid nas rig pa 'dzin pa'i sde snod mtha' dag khong du
chud cing / dgung lo bcu gnyis

bzhes pa'i dus nyid nas chos smra ba chen por gyur to/ /'dis kyang bstan pa'i bya ba ji ltar mdzad pa dang / thun mong ma yin pa'i yon tan du mas ji ltar 'byor pa la sogs pa
yang chos kyi rjes mdzad pa'i rnam par thar pa las rgyas par 'byung bas 'dir ma bris so/ /de'i gcung gi sras ni chos kyi rje sa skya paNDi ta zhes snyan pa'i grags pas
sa gsum du khyab pa/ dal 'byor gyi yon tan bdun gyis yang dag par 'byor zhing / rig pa'i gnas lnga dang rang bzhin gyi grub pa'i mtha' rgya mtsho'i pha rol tu son pa/ phyi
nang gi rten 'brel la ma rmongs pa/ mngon par shes pas mngon par rtsen zhing sems can gyi don la thogs pa med pa'i rdzu 'phrul dang ldan pa ste/ 'di'i rnam par thar pa
skyes bu dam pa rnams kyis rgyas par mdzad pas der blta bar bya'o/ /de'i gcung ni slob dpon bsod nams rgyal mtshan zhes bya ba sa chen po'i steng na rnam par dpyod pa'i shes
rab la 'gran zla dang bral ba rig pa'i gnas du ma dang / chos kyi tshul rgya chen po khong du chud pas rang dang gzhan gyi don la dbang 'byor zhing theg pa mchog gi brtul
zhugs la gnas pa'o/ /de'i sras kyi thu bo ni bdag cag gi bla ma yon tan gyi tshogs kyis bla ma rnams kyi yang bla mar gyur pa lha dang bcas pa'i 'jig rten gyi skyabs
gnas gcig pu/ ji lta ba dang / ji snyed pa gzigs pa'i ye shes sgrib pa med cing / dmigs pa med pa'i thugs rje chen pos dbang byas pa/ mngon par shes pas rnam par rtsen zhing
/ ting nge 'dzin dang gzungs kyi sgo du ma la dbang 'byor pa/ lha dang / klu dang / lha ma yin dang / mi'am ci la sogs pa'i dbang po du ma dang / mi'i dbang po'i cod
pan gyis zhabs kyi padmor gtugs pa/ theg pa gsum gyi chos kyi char chen po rgyun du 'bebs pas rdzogs ldan gyi dus kyi sprin chen po lta bu/ 'gro ba ma lus pa'i ma rig pa'i
thibs po dang tshang tshing thams cad sel bar mdzad

pas nyi ma'i dkyil 'khor lta bu/ nyon mongs pa'i gdung ba thams cad zhi bar mdzad pas zla ba'i dkyil 'khor lta bu/ phas kyi rgol ba thams cad tshar gcod cing bdag med pa'i
seng ge'i sgra sgrogs pas seng ge ral pa can lta bu/ kun nas dul zhing rgyal ba'i bstan pa'i khur chen po khyer bas glang po che lta bu/ nyon mongs pa'i rims nad sel bar
mdzad pas sman pa'i rgyal po lta bu/ mang du thos pa'i chu tshad med pas gting dpag dka' zhing yon tan rin po che du ma'i 'byung gnas su gyur pas rgya mtsho chen po lta bu/
lta ba ngan pa'i ser bus g.yo bar mi nus pas ri'i rgyal po ri rab lta bu/ dgos 'dod thams cad 'byung bas nor bu rin po che dbang gi rgyal po lta bu/ lhun gyis grub cing
rgyun mi chad pa'i phrin las phun sum tshogs pas 'gro ba mtha' dag smin cing grol bar mdzad pas snyigs ma'i dus na thams cad mkhyen pa lta bu/ 'jig rten dang 'jig rten
las 'das pa'i yon tan phul du byung ba du mas 'jig rten thams cad las mngon par 'phags pas mtshan yang don dang mthun par 'phags pa zhes snyan pa'i grags pas sa gsum du khyab
pa 'di ni nges bar bcom ldan 'das rnam par snang mdzad kyi rnam par rol pa'am/ sprul pa'am rnam par rol pa nyid yin te/ bcom ldan 'das kyis mdo sde dang / rgyud sde
dag las lung bstan cing gang gis 'phags par byed pa'i yon tan gyi chos thams cad 'di la mnga' ba'i phyir ro/ /de lta bu'i bdag nyid chen po 'di yum gyi lhums su 'jug pa'i
tshe/ phyi rol du ngo mtshar ba dang / dge ba'i ltas du ma byung ba dang / yum la yang rmi lam la sogs pa ltas bzang po du ma dang bcas pas lhums su zhugs so/ /de'i tshe
nyid na yum yang lhag par dul ba dang / sdom pa dang / tshul khrims dang / brtul zhugs la gnas shing / skye bo slong mo pa dag la yang sbyin

pa rgya chen po gtong ba la spro ba dang / chos kyi don zab cing rgya che ba dag kyang mngon par byed cing / sngon chad ma myong ba'i lus dang sems shin tu bde ba'i khyad par
dag gis nyin mtshan 'da' bar byed do/ /de nas rim gyis bltams pa'i dus dang nye bar gyur pa na/ dpyid kyi dus la bab pa na/ sa gzhi yang baiDUrya ltar kun nas ljang ba'i
rtsa'i myu gu gsar pa'i gos ni gyon/ me tog rnam pa sna tshogs pa ni ched du bsham pa bzhin/ bung ba ches phra ba mang po ni sgra di ri ri zer/ bya'i tshogs du ma ni yid
du 'ong ba'i sgra sgrogs/ nyi ma yang dal bus rgyu bas 'od kyi dra ba gsal bar 'byin cing mngon par zhen par gyur pa lta bu na/ tshes grangs dang rgyu skar bzang po la
babs par gyur pa'i tshe yum la yang gnod pa med cing ngo mtshar ba'i ltas du ma dang bcas pas bde bar bltams so/ /de ltar bltams pa'i tshe sa chen po rgya mtsho'i mtha'
klas pa 'di yang dal bus g.yo zhing / nam mkha' las kyang lha'i bu rnams rol mo'i sgra snyan cing 'jam pa dag 'byin la/ me tog dang spos kyi chu dri zhim po 'dres pa'i char
dag kyang 'bab par byed/ 'od zer kha dog du ma'i dra ba dag gis kyang phyogs kyi tha gru gsal bar byed pa la sogs pa 'phags pa rnams ji ltar bltams pa'i lugs dang mthun
par bdag nyid chen po 'di yang 'khrungs pas na mtshan yang de skad ces bya'o/ /de ltar thub pas lung bstan 'phags pa'i mchog /sems can dag pa de ni 'dir byon pas/ /nyi
ma'i dkyil 'khor slar yang shar ba bzhin/ /phyogs kyi tha gru 'od kyi dra bas khyab/ /de tshe mkha' la lha yi me tog char/ /spos chu 'dren pa slar yang 'bab gyur cing / /yid
'ong sil snyan du ma'i sgra 'byin la/ /sa gzhi rir bcas dga' bas g.yo bar gyur/ /de tshe sa stengs rims nad khrag 'khrug med/ /snod rnams rin chen sman dang 'bru yis
gang / /skye dgu 'byor ba'i ya mtshan du ma yis/ /rdzogs ldan

dus bzhin kun nas 'byor par gyur/ /de nas gzhon nu de nyid nyin re bzhin yang gzi brjid je che je cher 'khrungs pa ni/ zla ba yar gyi ngo la 'gran pa bzhin du gyur/ sngon gyi
gnas du ma dran pa'i mngon par shes pa dang ni ldan/ blo gros dang dbang po shin tu gsal zhing dngas pa ni 'jig rten na dpe las 'das/ 'jig rten pa thams cad kyis nyin
re zhing yang blta bas mi ngoms pas dus gsum du blta zhing phyag byed la/ 'jig rten du 'di lta bu'i sems can dag pa 'khrungs so zhes sgrogs par gyur to/ /de nas gzhon nu
de cung zad yar 'khrungs pa dang / rang gi mngon par shes pa'i stobs kyis sngon gyi gnas du ma dran pa dag rang gi slob ma'i tshogs dang / sde snod 'dzin pa'i mkhas pa rnams
dang / skye bo gzhan la yang ston par mdzad de/ 'di ltar rgya gar gyi yul du paNDi ta chen po du ma'i rnam pas sems can du ma'i don mdzad pa dang / rgyal ba'i bstan pa
la bya ba 'di ltar mdzad ces pa la sogs pa rnam pa dang bcas gtan tshigs dang bcas pa du ma gsal bar gsungs so/ /bod kyi yul 'dir ni skyid grong gi sa'i char/ 'jig rten
dbang phyug dang gsung gleng mdzad par grags pa 'jig rten dang 'jig rten las 'das pa'i yon tan du ma la dbang 'byor pa/ yongs kyi dge ba'i bshes gnyen sa ston ri pa zhes
bya bar grags pa byon pa de ni/ bdag nyid chen po 'di'i sku tshe snga ma yin te/ 'di nyid kyis kyang yang dang yang du gsung pa dang / gang zag dam pa rnams kyis kyang lung
bstan pa'i phyir ro/ /yang de ltar cis mngon zhe na/ sa ston ri pa'i slob ma gnyis kyis bdag cag gi bla ma sa skyar sku 'khrungs 'dug zer ba thos pas bltar 'ong ba dang
/ bdag nyid chen po 'di byis pa'i khrod na rtse zhing bzhugs pas mkhyen nas/ khyed gnyis 'ongs sam zhes gsungs pas/ khong gnyis kyis nged

gnyis ngo shes sam dris pas/ gzhon nu des gsungs pa/ shes te khyod ni nga'i slob ma 'di zhes bya'o zhes gsungs pa dang / de dag gis kyang rang gi bla ma yin par shes te/ dad
pa'i stobs kyis mchi ma lhung zhing / lus thams cad kyis btud nas phyag byas pa la sogs pa dang / gzhan yang bla ma dam pa chos kyi rje dang / bdag nyid chen po 'di skyid
grong du byon pa'i tshe/ gung thang gi dge ba'i bshes gnyen dge 'dun dang bcas pa rnams kyis bsu ba dang / mjal phrad la sogs pa rgya cher mdzad nas/ so sor 'gro ba'i
tshe glang ri thang pa'i dge 'dun rnams kyis 'phags pa'i drung du mjal du 'ongs pa las/ de'i nang nas btsun pa bgres po cig la 'phags pas gzigs nas nga'i nye gnas bkra shis
grub byung gsungs pas/ btsun pa bgres po des kyang rang gi bla ma yin par shes nas/ nga'i bla ma zhes zhabs la 'jus nas ngus pa la sogs pa rgyu mtshan du ma'i sgo nas
tshad ma yin/ de ltar 'di ni sngon gyi gnas du ma dran pa'i mngon par shes pa rgya chen po dang ldan pa'o zhes shes par bya'o/ /gzhan yang rgya gar dang bod la sogs pa'i
yi ge mi 'dra ba du ma dang / rtsis dang / bzo'i gnas du ma dang / legs par sbyar ba'i skad dang / sgra dang tshad ma'i bstan bcos du ma dang / sdeb sbyor gyi bstan bcos
du ma dang / rgyan dang / mngon brjod dang / gso ba rig pa la sogs pa du ma dang / zab pa dang rgya che ba'i chos kyi tshul du ma dag kyang ma bslabs par rang gis mngon par
shes pas mngon sum du mdzad pa yin te/ gzhon nu de paNDi ta rnams dang legs par sbyar ba'i skad kyis 'bel gtam gsung zhing / rgya gar gyi yi ge du ma shin tu myur bar
'dri ba 'ga' zhig gis mthong nas shin tu ngo mtshar bar gyur te/ bla ma chos kyi rje la 'phags pa 'dis rgya gar gyi skad dang yi ge 'di lta bu ji tsam nas mkhyen pa

lags zhes zhus pa dang / chos kyi rje'i zhal nas/ yi ge dang skad la sogs pa 'di dag 'di tsam na shes kyin 'dug /'di tsam na mi shes 'dug bya ba ni kho bos kyang mi shes te/
'on kyang 'di la ni yon tan 'di dag dang / 'di bas ches smad du byung ba du ma mnga' ste/ de dag thams cad lhun gyis grub pa'o zhes gsungs la/ de nyid kyis mdzad pa'i sdeb
sbyor gyi bstan bcos las/ mkhas pa la la mtsho bzhin ngang gis 'du/ /la la rgyal po'i bu bzhin lhun gyis grub/ /ces gsungs pa yang don de nyid la dgongs pa yin no/ /de
ltar bdag nyid chen po 'di ni gzhon nu nyid nas mkhyen rab phun sum tshogs shing chos kyi mnga' bdag chen por gyur pa yin la/ /dgung lo gsum bzhes pa'i dus na kye'i rdo
rje'i sgrub thabs mtsho skyes rdo rjes mdzad pa la sogs pa dang / gzhan yang gsang sngags kyi chos zab mo du ma gsungs pas 'gro ba mang po'i rgyud smin cing grol bar mdzad
do/ /de'i tshe skye dgu thams cad shin tu ngo mtshar bar gyur to/ /thams cad kyis tshigs mthun par 'di ni phal pa ma yin te/ so so skye bo la 'di lta bu'i rnam par thar
pa ga la 'byung / 'di ni nges par 'phags pa'o zhes phyogs thams cad du sgrogs par gyur to/ /de'i dus kyi chos khri ni dad pa can rnams kyis phyag bya ba'i gnas da dung
yang yod do/ /de nas dgung lo bzhi pa dang / lnga pa dang / drug pa dang / bdun pa dag la ni mkhyen rab kyi dbang phyug paNDi ta nyid la mnga' ba'i dbang dang / byin rlabs
kyi bka' du ma dang / man ngag dang / zab pa dang / rgya che ba'i chos kyi sgo du ma gsan zhing khong du chud par mdzad la/ gzhan dag la yang rgya cher ston par mdzad do/
/de nas dgung lo brgyad pa la ni chos kyi rje nyid kyis sngon du 'gro ba'i chos kyi 'khor lo rgya chen po bskor bar mdzad pa la/ dbus gtsang gi dge

ba'i bshes gnyen dge 'dun dang bcas pa spyan drangs te/ de'i tshe rab tu byung ba khri phrag du ma tshogs shing / sde snod 'dzin pa stong phrag du ma tshogs la/ chos smra ba'i
dge ba'i bshes gnyen gdugs 'dzin pa stong du tshang ba byung bar gyur te/ de dag thams cad kyis rang rang gi sbyangs pa'i gzhung lugs so so la 'chad pa dang / nyan pa
dang / 'bel ba'i gtam gyis nyin mtshan 'da' bar byed cing thub pa'i bstan pa gsal bar byas la/ bdag nyid chen po 'di nyid kyis kyang kye rdo rje rtsa ba'i rgyud brtag pa
gnyis pa dang / slob dpon dpa' bos mdzad pa'i de bzhin gshegs pa'i skye rabs sum cu rtsa bzhi la sogs pa/ zab pa dang rgya che ba'i chos kyi phung po du ma rnam par phye
zhing bstan la/ skyes pa'i rabs la sogs pa'i tshig dang don gyi cha 'ga' zhig la/ bod kyi mkhas pa rnams la sngon chad ma grags pa'i sdeb sbyor gyi mtshan nyid du ma dang
/ rgyan gyi rnam par dbye ba sna tshogs pa dang / rmad du byung ba'i don ma gsal bar mdzad pas/ de'i tshe der 'dus pa'i 'khor gyi dkyil 'khor thams cad shin tu ngo mtshar
bar gyur te/ mkhas pa'i nga rgyal ni yang ye med par gyur to/ /ji ltar nyi ma'i dkyil 'khor shar ba yis/ /'od zer gzhan rnams zil gyis mnan pa bzhin/ /chos kyi nyi ma
'di ni deng shar bas/ /mkhas par rlom pa'i dregs pa bcom par gyur/ /de ltar 'dus pa'i tshogs thams cad bsnyen bkur gya nom pa dang / ji ltar 'tsham pa'i yon gyis gnyes par
byas nas/ skabs kyi don brda sprod pa yang bdag nyid chen po 'dis mdzad pa yin te/ ka la ping ka dang tshangs pa'i dbyangs ltar snyan cing 'jam pa'i ngag gis tshig 'bru
dang / yi ge gsal zhing ma 'dres la/ 'brel zhing ma ldabs pa dang / zlos skyon med pa dang / mi 'gal zhing skabs su babs pa dang / go rim nges pa dang /

'tsham pa dang / tshig gi rgyan rnam par sna tshogs du mas spras shing / skye bo thams cad kyi lus dang sems rtas par byed pa dang / rna ba dang sny-ing mngon par 'phrogs pa'i
ngag mi las 'das pa 'phags pa'i dbyangs phun sum tshogs pas skabs kyi don gsal bar brda sprad pa na/ de'i tshe 'dus shing tshogs pa'i chos smra ba'i skyes bu chen po
stong phrag du ma/ ngur smrig 'dzin pa'i tshogs sde snod 'dzin pa dang bcas pa skye dgu thams cad ngo mtshar bar gyur te/ a la la 'di lta bu'i na tshod gzhon nu la 'di lta
bu'i yon tan phun sum tshogs pa mnga' ba 'di ni nges par 'phags pa ste/ 'phags pa'i mchog 'di la phyag 'tshal lo zhes brjod cing sgrogs par gyur te/ de'i tshe snyan pa'i
grags pas phyogs kyi tha gru thams cad khyab par gyur to/ /de tshe phyogs bzhir 'gro ba'i skye bo rnams/ /'phags pa'i yon tan kho na rjes dran pas/ /gtam gzhan gleng ba'i
go skabs med pa bzhin/ /'di yi yon tan kho na sgrogs par gyur/ /de nas dgung lo dgu pa la nye bar gyur pa na/ mkhyen rab kyi dbang phyug sa skya paNDi ta'i snyan pa'i
ba dan phyogs kun tu g.yo bas sa chen po'i steng na gnas pa'i mi'i dbang po dbang phyug phun sum tshogs pa thams cad kyang legs par bshad pa'i bsil zer du ma 'byin pa'i zhal
gyi zla ba blta bar 'dod par gyur te/ lho phyogs na rgya gar gyi rgyal po dang / nub phyogs dang shar phyogs kyi rgyal po la sogs pas gdan 'dren pa'i pho nya ba sna tshogs
byung ba las/ kha ba can pa rnams la thugs rjes gzigs shing sngon gyi smon lam gyi dbang gis skye ba dpag tu med pa'i sngon rol nas yul khyad par can la bsod nams bsags
pa'i rgyu mthun gyis hor gyi rgyal po ji gyim gan zhes sku 'khrungs pa de'i gdung brgyud/ rgyal srid yangs pa la mnga' byed pa'i rgyal bu go dan gyis gdan drangs te/
bdag nyid chen po 'phags pa sku mched dang

bcas pa shar phyogs kyi rgyal khams rnams su byon par gyur to/ /de'i tshe gtsang gi sa cha la gnas pa'i skye bo thams cad kyis chos zhu zhing phyi bzhin 'brangs par gyur te/
dbus su byon nas skye bo phal mo che theg pa gsum la bcug cing / bla na med pa'i byang chub tu nges par mdzad nas/ de'i dus su bdag nyid chen po 'dis mkhyen rab kyi dbang
phyug sa skya paNDi ta la mkhan po zhus nas/ dge ba'i bshes gnyen zul phu ba la slob dpon zhus/ de'i bslab bya rnams dge ba'i bshes gnyen skyor mo lung pa las legs par
gsan cing rab tu byung nas mtshan yang blo gros rgyal mtshan dpal bzang po zhes gsol nas ngur smrig gi rgyal mtshan gyis mdzes par byas shing / bsnyen par rdzogs nas lo
brgya lon pa'i dge slong gi dngos po dang 'dra bar gyur to/ /de'i tshe skyes bu dam pa 'di rab tu byung bas sangs rgyas kyi bstan pa dang / lha'i phyogs ni zla ba yar gyi
ngo bzhin 'phel bar gyur la/ nag po'i phyogs dang lha ma yin rnams ni 'grib par gyur to/ snyan pa'i grags pas sa steng thams cad khyab par gyur cing / sa bla'i lha rnams
kyis rgyal chen rigs bzhi'i lha rnams dang / rgyal chen rigs bzhi pa rnams kyis sum cu rtsa gsum pa rnams la bsgrags shing de bzhin du 'og min gyi bar du bsgrags par gyur
te/ dran pa nye bar gzhag pa las/ skyes bu dam pa rnams rab tu byung ba'i tshe 'di lta bu 'byung bar bshad pa'i phyir ro/ /de nas rim gyis mdo khams dang / mdo smad dang
/ byang ngos kyi sa char byon te/ de dag rnams su yang theg pa gsum gyi chos kyi 'khor lo rgya chen po bskor zhing gdul bya dpag tu med pa grol bar mdzad do/ /de nas bdag
nyid chen po 'di dgung lo bcu bdun bzhes pa'i tshe/ chos kyi rje nyid la mnga' ba'i yon tan gyi chos thams cad yongs su rdzogs par gyur te/ 'gro ba phal mo che yang 'di
nyid kyis 'dul bar chos kyi rjes gzigs nas chos kyi dung dang lhung

bzed la sogs pa bdag nyid chen po 'di la gtad nas/ da ni khyod kyi bstan pa'i bya ba dang / sems can dpag tu med pa'i don bya ba'i dus la babs pas sngon gyi dam bcas pa dran
par gyis shig ces gsungs nas slob ma'i tshogs dang rgyal ba'i bstan pa rin po che gtad de ngo mtshar ba'i ltas du ma bstan nas bde bar gshegs par gyur to/ /de'i tshe slob
ma'i tshogs thams cad kyang chos kyi rje zhi bar gshegs kyang / de nyid kyi sku'i bkod pa gnyis pa'am/ de nyid kyi yon tan gyi phung po chen po 'phags pa 'di bzhugs so
zhes mya ngan dang yid mi bde ba gang yang med cing dam pa'i chos 'chad pa dang nyan pa la sogs pa bstan pa'i bya ba ma bsgrims par lhod par ma gyur to/ /snyigs ma'i dus
'dir thub dbang gnyis lta bu/ /chos kyi rje de zhi bar gshegs na yang / /de yi sku ni gnyis pa bzhag pa'am/ /yon tan phung po 'di ni bzhugs so zhes/ /slob ma'i tshogs la
mya ngan sdug bsngal med/ /'phags pa'i sku ni zla ba nya 'dra la/ /rgya mtsho lta bur shin tu zab pa'i thugs/ /tshangs dbyangs lta bur gsung dbyangs sgrogs mthong nas/ /slar
yang dga' ba lhag par 'phel bar gyur/ /de nas chos kyi rje zhi bar gshegs pa'i rjes kyi bya ba chen po rnams rim pa bzhin bsgrubs/ slob ma'i tshogs dang skye dgu phal
mo che ni theg pa gsum gyi chos kyi dga' ston gyis yang dag par mgu bar byas nas rim gyis sa'i bdag po ji gyim gan nas rgyal rabs lnga srid pa'i skye ba dpag tu med par
legs par bsags pa lhun po ltar gtos che zhing / ring du sbyangs pa'i blo gros nyi ma'i dkyil 'khor ltar gsal zhing gzi brjid che la/ rgya mtsho mching rnam chen po ltar
mi 'khrug cing / dal 'byor rin po che du mas 'byor pa stobs dang / brtson 'grus dang pha rol gnon pa mtshungs pa med pas sa'i steng na 'gran zla med cing / rgya mtsho mtha'
klas pa'i

bdag po/ mi'i bdag po go pe la'i pho brang du byon te/ theg pa gsum gyi chos kyi gtam gyis dad par byas nas/ slar yang mi'i bdag po go pe la sras dang / btsun mo dang / blon
po'i tshogs dang bcas pa thams cad kyis spyi bos zhabs kyi padmo la gtugs shing / shin tu zab pa dang rgya che ba'i chos kyi sgo du ma zhus te/ bdag nyid chen po la mi
phyed pa'i dad pa thob nas/ thub pa'i bstan pa rin po che'i rtsa lag gcig pur gyur to/ /de nas rgyal po chen po de rgyal ba'i bstan pa'i rtsa lag dam par gyur pa chos kyi
rgyal por gyur nas/ chos bzhin rgyal srid skyong zhing / sa'i steng na gnas pa'i 'gro ba gang zhig sngon chad dam pa'i chos dang / sangs rgyas kyi mtshan ma grags pa rnams
su yang / dam pa'i chos kyi tshul chen po dar bar mdzad de/ rgyal po chen po de'i chab 'og na gnas pa'i skad rigs mi gcig pa du ma la bdag nyid chen po 'dis theg pa gsum
gyi chos kyi char chen po phab nas bla na med pa'i byang chub tu nges par mdzad cing / gdul bya skal ba dang ldan pa bgrang ba las 'das pa ni rdo rje theg par dbang bskur
nas smin cing grol bar mdzad de/ bdag nyid chen po 'di'i zhal nas/ skad rigs mi gcig pa bcu bzhi la dbang bskur ba mdzad ces gsungs pa yin no/ /de ltar skad rigs mi gcig
pa du ma la chos kyi brda dang / tha snyad du mas gsal bar mdzad cing / khyad par du mi'i dbang po go pe la'i gsung gis rgya nag la sogs pa rnams la rang rang gi yi ge
yod pa bzhin du nged hor rnams la yang nged rang gi skad kyis bklags pas chog pa'i yi ge mdzad par zhu zhes bskul na sngon chad hor rnams la yi ge med pa la/ bdag nyid
chen po 'dis yi ge khyad par du 'phags pa mdzad pa yin no/ /des na 'di ni mngon par sdud pa po rnams kyi rnam par rol pas sems can gyi don mdzad pa yin te/ dus kyi 'khor
lo'i 'grel pa dri ma med pa'i 'od las/ yul gang du yi ge dang

brda thog mar mdzad pa de ni sdud pa po yin par 'jig rten dbang phyug gis gsungs pa'i phyir ro/ /de ltar skyes bu dam pa 'dis 'gro ba du ma'i don mdzad cing / thub pa'i bstan
pa gsal bar mdzad nas/ slar yang de bzhin gshegs pa thams cad kyi yab/ sangs rgyas thams cad kyi mkhyen rab gcig tu bsdus pa'i sku/ gzhon nu'i sa la gnas pa'i sangs rgyas
thams cad kyi sras po dam pa/ rje btsun 'jam pa'i dbyangs kyis bzhugs pa'i gnas ri bo rtse lngar grags pa der dbyar zla ba gsum ljongs rgyu zhing byon te/ de'i tshe skye
bo thams cad kyis mngon sum du rje btsun 'jam pa'i dbyangs kyi rnam par rol pas sngon ma byung ba'i 'od kyi dra ba la sogs pas bsu ba dang mchod pa'i khyad par rgya chen
po byung ngo / /de'i tshe bdag nyid chen po 'dis rje btsun 'jam pa'i dbyangs bzhugs pa'i gnas ri bo rtse lnga la bstod pa yang rgya cher mdzad de/ 'di'i rnam par thar
pa rgyas par shes par 'dod na de dag tu blta bar bya'o/ /de nas slar yang rgyal po chen po'i pho brang du/ rgyal pos 'byor pa chen pos gdan drangs te/ zab pa dang rgya che
ba'i chos kyi 'khor lo rgya chen po bskor zhing / chos dang chos ma yin pa rnam par dbye ba rgya cher mdzad pa'i tshe/ rgya'i yul du sngon byung ba tha'i shang lam gin
zhes bya ba'i rjes su 'brangs pa/ zin shing zhes bya ba'i sde rab tu mang po gnas pa rnams lta ba ngan pa la mngon par zhen nas/ de dag dang gzhan dag la yang gnod par 'gyur
ba gzigs nas mi'i dbang po'i bkas log pa'i grub mtha' 'di dag chos dang mthun par sun phyung shig ces bskul nas/ zin shing gi ston pa ring du sbyangs pas rang gi gzhung
lugs kyi mthar son pa bcu bdun yang dag pa'i rigs pas pham par mdzad nas lta ba ngan pa bzlog ste/ yang dag pa'i lta ba 'dzin du bcug nas rab tu byung ste thub pa'i bstan
pa ches cher gsal bar mdzad pa yin te/ de nyid kyi tshe

bdag nyid chen pos zin shing btul ba'i tshigs su bcad pa las/ de blo dag pa lcags kyi khams/ /yang dag gsungs pa'i bstan pa yis/ /gser 'gyur rtsi yis rab sbyangs nas/ /thub
pa'i brtul zhugs legs 'dzin pa'i/ /sngom brtson dam par bdag gis bsgyur/ /zhes gsungs pa yin no/ /de'i tshe bdag nyid chen po 'di'i grags pa dang / snyan pa dang / sgra
dang tshigs su bcad pa des phyogs kyi tha gru thams cad rgyas par khyab par gyur to/ /de nas shar phyogs kyi rgyal khams chen po rnams su rgyal ba'i bstan pa dar bar mdzad
cing / 'gro ba dpag tu med pa'i don mdzad nas/ slar yang kha ba can pa rnams la thugs rjes gzigs shing / gdan sa chen po nas gsol ba 'debs pa rnams la thugs brtse bar dgongs
nas/ bod kyi yul dang / gdan sa chen por rim gyis byon te/ de dag rnams kyi lam du yang gdul bya dpag tu med pa'i rgyud smin cing grol bar mdzad do/ /de'i tshe bdag
nyid kyi phyag tu longs spyod kyi dngos po bzang zhing rgya che ba byung ba rnams la/ 'ga' zhig ni rdo rje gdan la sogs pa'i gnas khyad par du 'phags pa rnams dang / mchod
par 'os pa rnams la mchod pa'i rdzas su phul la/ 'ga' zhig ni gtsug lag khang dang de bzhin gshegs pa'i sku du ma bzhugs pa'i mchod rten rin po che du ma las grub pa'i
sgo mang shin tu mtshar zhing rgya che ba rgyab yol dang bcas pa bzhengs pa dang / bla ma gong ma rnams kyi sku 'bum la gser gyi gdugs chos 'khor la sogs pa mdzad do/ /'ga'
zhig ni de bzhin gshegs pa'i gsung rab du ma rin po che las bzhengs so/ /'ga' zhig ni dge 'dun du ma'i mchod pa'i rgyun nar mar mdzad cing / 'ga' zhig ni dge sbyong dang
/ bram ze dang / phongs pa rnams la sbyin pa rgya chen po mdzad de/ bdag nyid kyi don du yongs su ma bzung zhing gzhan gyi don kho nar mdzad do/ /de ltar bdag nyid chen
po 'di gdan sar phebs pa'i mod la sa chen po 'di yang

dga' zhing mgu la rangs pas rnam pa drug tu g.yo zhing / gser sbram chen po la sogs pa rin po che du ma yang sa'i steng du 'thon par byed/ lo thog rnam pa sna tshogs pa dag
kyang smin par byed/ nyi ma'i dkyil 'khor yang 'od kyi dra ba gsal bar 'byin par gyur/ skye dgu thams cad kyang rdzogs ldan gyi dus bzhin slar yang 'byor par gyur te/ skye
bo thams cad chos nyan pa la mngon par dga' zhing / yul dbus kyi paNDi ta chen po du ma 'dus te/ bod kyi sde snod 'dzin pa thams cad kyis kyang gsol ba btab nas/ bdag
nyid chen po 'dis theg pa chen po'i chos kyi 'khor lo rgya chen po bskor zhing kha ba can na gnas pa'i 'gro ba phal mo che smin cing grol bar mdzad do/ /de ltar bdag nyid
chen po 'dis chos dang zang zing gi sbyin pa rdzogs ldan gyi dus kyi sprin chen po lta bu phab pas/ snyigs ma'i dus kyi 'gro ba thams cad kyi skyabs gnas dam par gyur pa
yin no/ /de tshe sa steng chos dang zang zing gis/ /dpal 'byor bzang po phun sum tshogs mthong nas/ /gong ma'i lha rnams shin tu ngo mtshar zhing / /snyigs ma'i dus la yid
ni som nyir gyur/ /de ltar bdag nyid chen po 'di ni/ chos kyi rje las thos pa yongs su rdzogs shing / chos kyi mnga' bdag chen por gyur pa yin na yang / bdag nyid nga
rgyal med cing chos la gus pas bsten pa dang / legs bshad byis pa dag las kyang / /dam pa rnams kyis len par byed/ /ces 'byung ba'i rnam par thar pas dam pa'i chos gsan pa'i
tshul bstan pa ni/ kha che'i paNDi ta shrI ta thA ga ta bha dra zhes bya ba las/ sngon gyi slob dpon sarba dharmA zhes bya bas mdzad pa'i sgra'i bstan bcos ka lA pa mtshams
sbyor gyi rab tu byed pa le'u drug /bram ze'i slob dpon u gra bhu ti zhes bya bas mdzad pa'i slob ma la phan pa zhes bya ba'i 'grel pa dang bcas pa legs par bslabs
nas/ khams sgrub pa ti ngan ti dang /

rkyen sgrub pa su banti'i rnam par gzhag pa ci rigs pa dang / sdeb sbyor la yi ge lci ba dang / yang ba la sogs pa sbyor ba'i tshul ston pa prasta ra'i 'god tshul bslabs shing
/ slob dpon tsandra go mis rje btsun ma sgrol ma la bstod pa'i sdeb sbyor di pa ra zhes bya ba dang / chos rje paN chen shAkya shrI zhes bya ba dang / pa ra he ta bha
dra las brgyud pa dam pa'i chos padma dkar po'i mdo dang / rnam par mi rtog pa la 'jug pa'i gzungs/ slob dpon ka ma la shI las mdzad pa'i 'grel pa dang bcas pa/ shes rab
kyi pha rol tu phyin pa rdo rje gcod pa/ shes rab kyi pha rol tu phyin pa tshul brgya lnga bcu pa/ shes rab kyi pha rol tu phyin pa yi ge gcig ma/ tshigs su bcad pa gcig
pa'i mdo/ tshigs su bcad pa gnyis pa/ sgyu 'phrul dra ba'i rjes su 'brang ba rje btsun ma sgrol ma'i sgrub thabs rnams gsan no/ /bla ma dge ba'i bshes gnyen rdo rje 'dzin
pa chen po glo bo lo tsA ba las/ gshin rje gshed dmar po lha bcu gsum ma'i dkyil 'khor du dbang bskur ba zhus nas/ de'i dkyil chog slob dpon dpal 'dzin gyis mdzad pa/ lha
bcu gsum ma'i sgrub thabs slob dpon dpal 'dzin gyis mdzad pa/ slob dpon birWa pas mdzad pa'i lha lnga ma'i sgrub thabs/ slob dpon blo gros bzang pos mdzad pa'i lha lnga'i
sgrub thabs/ rang byin brlab/ slob dpon birWa pas mdzad pa'i 'khrul 'khor gyi cho ga /gshin rje'i gshed dmar po dpa' bo gcig pa'i sgrub thabs/ 'khrul 'khor gyi cho ga
rgyas pa/ slob dpon byang chub snying pos mdzad pa'i de kho na nyid/ slob dpon rnam snang srung bas mdzad pa'i dpa' bo gcig pa'i sgrub thabs/ slob dpon birWa pas mdzad pa'i
cho ga rgyas pa/ darpan a tsArya las brgyud de 'ongs pa'i rnal 'byor bzhi'i de kho na nyid ces bya ba'i man ngag /shin tu spros med kyi man ngag /srog gi de kho na nyid/
bdag byin gyis brlab pa'i rim pa'i man ngag /gtor ma'i cho ga /yum

bzhi'i las tshogs kyi man ngag /mngon spyod kyi dus nges par bstan pa/ 'byung po thams cad kyi gtor ma'i cho ga /maNDal gyi cho ga rnams gsan no/ /yang slob dpon de nyid las/
rdo rje phreng ba'i lugs kyi bcom ldan 'das 'khor lo bde mchog lha drug cu rtsa gnyis kyi dkyil 'khor du dbang bskur ba dang / ngan song thams cad yongs su sbyong ba kun
rig rtsa ba'i dkyil 'khor du dbang bskur ba dang / rje btsun bdag med lha mo bco lnga'i dbang dang / 'jam pa'i rdo rje lha bcu dgu'i dkyil 'khor gyi dbang dang / rdo rje
sgrol ma lha bcu gcig pa'i dbang dang / ku ru kulle lha mo bco lnga'i dkyil 'khor du dbang bskur ba nos nas/ dkyil 'khor gyi cho ga rdo rje phreng ba dang / sgrub thabs
rnal 'byor rdzogs pa'i phreng ba/ sbyin sreg gi cho ga 'od kyi snye ma rnams gsan nas/ de'i lugs kyi thig dang / stang stabs kyi bkod pa la sogs pa'i lag len rnams kyang
nos shing / dpal 'khor lo bde mchog sdom pa 'byung ba'i rgyud las 'byung ba he ru ka bcu gsum gyi dkyil 'khor du dbang bskur ba zhus nas de'i sgrub thabs man ngag dang
bcas pa/ sdom pa 'byung ba'i rgyud de nyid kyi rgya cher 'grel pa gsan no/ /yang slob dpon mai tri pa'i dgongs pa snying po skor gyi bde mchog lha bcu gsum ma'i dkyil 'khor
du dbang bskur ba zhus nas/ de'i dkyil 'khor gyi cho ga dang / sgrub pa'i thabs yan lag dang bcas pa gsan no/ /yang rdo rje rnal 'byor ma zhal gnyis ma che ba'i byin rlabs
kyi bka' zhus nas zhal gnyis ma'i sgrub thabs che chung gnyis/ don grub ma che chung gnyis/ dbu bcad ma che chung gnyis te phag mo gzhung drug tu grags pa dpyal lo tsA
ba'i lugs kyi man ngag mang po dang bcas pa dang / za lo tsA bar grags pa'i man ngag du ma gsan no/ /yang rdo rje rnal 'byor ma zhal gnyis ma chung ba/ don grub ma chung
ba/ dbu bcad ma chung ba rnams kyi byin rlabs kyi bka' zhus nas so so'i

sgrub thabs yan lag dang bcas pa/ rdo rje phag mo shes rab snang ba'i byin rlabs kyi bka' zhus nas de'i sgrub thabs yan lag dang bcas pa/ rdo rje rnal 'byor ma gyen zhabs lha
lnga'i byin rlabs kyi bka' zhus nas de'i sgrub thabs las tshogs dang bcas pa gsan no/ /yang slob dpon lo yi pas mdzad pa'i bde mchog gi sgrub thabs mdor bsdus pa/ slob
dpon nyid kyis mdzad pa'i bde mchog gi mngon par rtogs pa rgyas pa'i 'grel pa/ pradznyA rakShi tas mdzad pa'i phyi mchod/ lag mchod/ gtor ma'i cho ga gsum dang / don thams
cad grub pa zhes bya ba'i bde mchog gi bstod pa/ slob dpon Dombhi pas mdzad pa'i bde mchog gi bstod pa/ kha che rin chen rdo rjes mdzad pa'i bde mchog gi bkra shis/ rdo
rje phag mo'i bstod pa mdor bsdus pa/ rdo rje phag mo'i bstod pa rdo rje rol pa ma/ dges pa rdo rje'i bstod pa nyi shu phyed pa/ slob dpon stong nyid ting 'dzin rdo rjes
mdzad pa'i rigs ldan ma mchod pa'i cho ga rgyas pa/ jo bo bha dantas mdzad pa'i bde mchog dpa' bo gcig pa'i sgrub thabs rgyas pa rnams gsan no/ /yang rdo rje gdan bzhi'i
dkyil 'khor du mngon par dbang bskur ba zhus nas/ bshad pa'i rgyud mantra aM pa dang / dkyil 'khor gyi cho ga snying po mdor bsags pa/ rnal 'byor nam mkha'i mngon par rtogs
pa rgyas pa/ ye shes kyi mkha' 'gro ma lha mo bcu gsum gyi mngon rtogs/ rdo rje gdan bzhi'i rdzogs rim/ 'pho ba'i man ngag rnams gsan no/ /yang bcom ldan 'das 'jam dpal
gsang ldan gyi dkyil 'khor du mngon par dbang bskur ba zhus nas de'i sgrub thabs yan lag dang bcas pa gsan no/ /'jam dpal mtshan yang dag par brjod pa'i rgyud dang /
de'i dkyil 'khor gyi cho ga slob dpon a wa dhU tI pas mdzad pa/ de nyid kyis mdzad pa'i dang po'i sangs rgyas kyi sgrub thabs/ slob dpon a shwa ka shrIs mdzad pa'i 'jigs
byed

kyi sgrub thabs/ bum pa'i cho ga /mchod rten gyi cho ga mdor bsdus pa/ 'jam dpal gyi sgrub thabs/ gtor ma'i cho ga /spyod lam gyi cho ga /gshin rje dgra nag gi sgrub thabs/
a wa dhU tI pas mdzad pa'i sbyin sreg gi cho ga /slob dpon gnyis med sbas pas mdzad pa'i ye shes sems dpa'i de kho na nyid sgrub thabs/ ye shes sems dpa'i sgrub thabs mdor
bsdus pa/ thugs rje chen po padma cod pan gyi rgyud le'u bcu gcig pa/ mi g.yo ba'i rtog pa dgu pa'i rgyud/ de'i sgrub thabs slob dpon mya ngan med pa'i dpal gyis mdzad
pa/ sgrol ma las sna tshogs 'byung ba'i rgyud rnams dang / yang phyag na rdo rje 'khor lo chen po dang / rnam 'joms kyi dkyil 'khor du mngon par dbang bskur ba zhus nas/
phyag na rdo rje'i rgyud drag po gsum 'dul/ bshad rgyud lta bu lag na rdo rje gos sngon can gyi rgyud/ drag po gsum 'joms kyi rgyud de rgyud gsum dang / drag po gsum 'joms
kyi 'grel pa slob dpon dza wa ri pas mdzad pa'i bdud rtsi'i myu gu/ phyag na rdo rje'i dkyil 'khor gyi cho ga /'khor lo chen po'i sgrub thabs/ phyag na rdo rje gos sngon
po can gyi sgrub thabs bdud rtsi'i thigs pa/ phyag na rdo rje'i sgrub thabs mdor bsdus pa/ rim pa drug pa/ rtags gsal ba/ klu rigs bzhi sgrub pa'i thabs/ gnod sbyin gyi
sgrub thabs/ bdud bzlog pa'i cho ga /sbyin sreg gi cho ga rgyas pa/ bsdus pa/ khro bo bsad pa'i phrin las/ mdze nad kyi mtshan nyid/ klu rigs bzhi gsad pa/ mnan pa/ gso
ba'i cho ga /phyag na rdo rje mchod pa'i cho ga /gos sngon po can gyi gtor ma'i cho ga /rdo rje rnam 'joms kyi gzungs/ slob dpon sa wa ri pas mdzad pa'i 'grel pa rin po
che'i phreng ba/ dkyil 'khor gyi cho ga rin chen snang ba/ o rgyan gyi slob dpon a mo gha siddhis mdzad pa'i phyag na rdo rje gtum po'i sgrub thabs/ bram zes ra

ma tis mdzad pa'i rnam 'joms kyi sbyin sreg /sa ba ri pas mdzad pa'i rdo rje khro bos gsad pa'i cho ga rnams gsan te/ de ltar na 'jam dpal/ thugs rje chen po/ sgrol ma ste
zhi ba gsum dang / mi g.yo ba phyag na rdo rje rnam 'joms dang khro bo gsum ste lo tsA ba'i chos drug tu grags pa rnams gsan no/ /yang de nyid las 'khrul 'khor gyi sngags
kyi rim pa/ li la badzras mdzad pa'i sbas pa'i spyod pa bsdus pa/ shes rab bla ma nyid kyis thig gi cho ga nyi shu pa/ li la badzras mdzad pa'i las kyi rim pa'i man ngag
/de nyid kyis mdzad pa'i rnam par 'phel ba zhes bya ba'i man ngag a mo gha badzras mdzad pa'i tshigs su bcad pa bcu pa/ de nyid kyis mdzad pa'i zhi ba'i sbyin sreg /rgyas
pa'i sbyin sreg /sbyin sreg gi rnam gzhag /de wa a ka ra tsandras mdzad pa'i rim pa bzhi'i bye brag bstan pa'i man ngag /klu'i dbyangs kyis mdzad pa'i ro bsreg pa'i cho
ga /'khrul 'khor gyi cho ga /la li ta badzras mdzad pa'i mchod rten gyi cho ga rgyas pa/ bsdus pa/ srung 'khor gyi cho ga /la li ta badzras mdzad pa'i rdo rje 'jigs byed
kyi dkyil 'khor gyi cho ga /a mo gha badzras mdzad pa'i 'jigs byed kyi sgrub thabs/ ye shes 'byung gnas sbas pas mdzad pa'i sgrub thabs/ la li ta badzras mdzad pa'i maNDal
gyi cho ga rnams gsan no/ /yang sa lugs su grags pa'i sgyu 'phrul mtha' dag gi rtsa rgyud du gyur pa gsang ba'i snying po'i rgyud/ dkyil 'khor gyi cho ga dbang rdo rje
las kyi rim pa/ sgrub pa'i thabs sgyu 'phrul lam gyi rim pa/ zhi ba'i lha bzhi bcu rtsa gnyis kyi sgrub thabs/ rin po che'i dra ba/ khro bo lnga bcu rtsa brgyad kyi sgrub
thabs dam pa'i rgyan zhes bya ba rnams gsan cing / rdo rje phur pa'i dkyil 'khor du dbang bskur ba zhus nas/ phur pa rtsa dum dang / de'i dkyil 'khor gyi cho ga slob dpon
padmas mdzad pa/ sgrub pa'i thabs phrin las dang bcas pa gsan no/ /yang rdo rje

rnam par 'joms pa'i rig pa gtad pa'i cho ga zhus nas/ de'i sgrub thabs yan lag dang bcas pa/ srung ba lnga'i rig pa gtad pa'i cho ga zhus nas/ de'i sgrub thabs yan lag dang
bcas pa gsan no/ /rgyal bu sprin gyi shugs can las brgyud pa'i phyag na rdo rje mkha' 'gro skor gsum du grags pa'i rig pa gtad pa'i cho ga zhus nas/ de'i sgrub thabs yan
lag dang bcas pa dang / slob dpon thams cad mkhyen pa'i bshes gnyen las 'ongs pa'i rje btsun sgrol ma'i bstod pa me tog phreng ba 'dzin pa/ de dang 'brel ba'i lha lnga spyi'i
sgrub thabs dang / so so'i sgrub thabs la/ so so'i las tshogs dang bcas pa/ sgrol ma phyag gnyis ma'i sgrub thabs/ don yod zhags pa phyag mangs/ rta mgrin/ gtsug tor
gdugs dkar mo can gyi gzungs 'don thabs/ sgrub thabs dang / so so'i las tshogs dang bcas pa gsan no/ /yang phyag na rdo rje'i mngon rtogs slob dpon 'gro bzang gis mdzad
pa'i gtor ma'i cho ga /sbyin sreg gi cho ga /'khrul 'khor gyis bcings pa/ bskrad pa'i 'khrul 'khor/ bgegs la bsnun pa'am/ zhi ba'i sa gter gzhug pa'i cho ga /'byung ba bzhi
dang 'brel ba'i las sbyor brgyad/ gzungs ring dang 'brel pa'i sgom bzlas/ phyir bzlog pa'i cho ga ste phyag na rdo rje'i skor dang / rnam sras bde byed kyi rtog pa/ drag
byed kyi rtog pa/ shu rang ga warmas mdzad pa'i sgrub thabs gtor ma'i cho ga /las sna tshogs dang bcas pa gsan cing / mgon po phyag bzhi pa'i rjes gnang zhus nas/ de'i
sgrub thabs las tshogs dang bcas pa dang / dbang phyug chen pos mdzad pa'i rtsis kyi gtsug lag dbyangs 'char ba zhes bya ba'i rgyud stong phrag gcig pa man ngag dang bcas
pa gsan no/ /yang dge ba'i bshes gnyen mchims nam mkha' grags las shes rab kyi

pha rol tu phyin pa nyi khri lnga stong pa'i 'grel pa slob dpon 'phags pa grol sdes mdzad pa nyi khri snang ba gsan no/ /yang de nyid las jo bo'i chos chung brgya rtsar grags
pa dang / chos nyid rang gi ngo bo nyid las mi g.yo bar tha dad par snang ba'i mdo/ rgyal po gzugs can snying po la gdams pa'i mdo/ bad sa la'i rgyal po 'char byed la
gdams pa'i mdo/ 'phags pa spyan ras gzigs dbang phyug gis zhus pa chos bdun pa'i mdo/ chos bzhi bstan pa'i mdo/ mdo'i dum bu gsal rgyal gyi tshigs su bcad pa/ kun tu rgyu
sen rings kyis zhus pa'i mdo/ mchod rten la bskor ba byas pa'i phan yon/ tshigs su bcad pa'i mdo'i dum bu/ skyabs su 'gro ba'i dum bu/ skyabs su 'gro ba'i mdo/ sems bskyed
pa dang skyabs gsum bsten pa'i mdo/ chos spyod bcu'i mdo/ zla ba'i mdo/ phung po gsum pa'i mdo/ 'phags pa 'da' ka ye shes kyi mdo/ 'du shes bcu gcig pa'i mdo/ bzang po
spyod pa'i mdo/ sangs rgyas sman gyi bla'i mdo/ rten cing 'brel par 'byung ba dang po dang rnam par dbye ba'i mdo/ shes rab kyi pha rol tu phyin pa'i snying po man ngag
dang bcas pa/ slob dpon klu sgrub kyis mdzad pa'i sbyin pa'i gtam/ slob dpon zla ba grags pas mdzad pa'i skyabs gsum bdun cu pa/ paNDi ta puNyai shrI mi tras mdzad pa'i dge
bsnyen gyi sdom pa brgyad pa'i gzhung dang / de'i rang 'grel/ slob dpon zhi ba lhas mdzad par grags pa'i 'da' ka ye shes kyi 'grel pa dang / kha che paNDi ta chen po dznyA
na shrIs mdzad pa'i tshul khrims dang dam tshig mi 'gal bar bstan pa'i rab tu byed pa/ kha don dang glegs bam bklags pa'i sngon du bya ba'i cho ga /slob dpon bi ma la
mi tras mdzad pa'i skyabs 'gro yan lag drug pa/ jo bo rjes mdzad pa'i skyabs su 'gro ba bstan pa/ byang chub sems dpa'i las dang po pa'i lam la 'jug pa bstan pa/ chos kyi
dbyings su blta ba'i glu/ dran pa gcig pa/ slob dpon

dbyig gnyen gyis mdzad pa'i sangs rgyas rjes su dran pa'i mdo'i 'grel pa/ slob dpon zhi ba 'tshos mdzad pa'i sangs rgyas sman gyi bla'i cho ga'i man ngag dang bcas pa/ rten
cing 'brel par 'byung ba'i mdo'i 'grel pa/ slob dpon dbyig gnyen gyis mdzad pa/ las grub pa'i rab tu byed pa'i 'grel pa slob dpon nyid kyis mdzad pa/ rnam par shes pa'i
rig pa/ chos mngon pa mdzod kyi rab tu byed pa'i 'grel pa slob dpon nyid kyis mdzad pa'i dbus dang mtha' rnam par 'byed pa'i bshad sbyar/ slob dpon blo gros brtan pas mdzad
pa'i dge ba'i bshes gnyen btsan kha che lugs kyi yig sna btab pa'i mdo sde rgyan 'grel pa dang bcas pa dang / dge ba'i bshes gnyen gtsang nag pas mdzad pa'i yig sna btab
pa'i mngon rtogs rgyan/ lo tsA ba zu dga' rdor gyi lugs kyi theg pa chen po rgyud bla ma'i khrid man ngag dang bcas pa/ lo tsA ba zha ma seng rgyal lugs kyi chos nyid
rnam par 'byed pa'i rtsa ba/ slob dpon klu sgrub kyis mdzad pa'i mdo kun las btus pa man ngag dang bcas pa/ zhi ba lhas mdzad pa'i bslab pa kun las btus pa 'grel pa dang
bcas pa/ dgra bcom pa chos skyob kyis mdzad pa'i ched du brjod pa'i tshoms/ 'phags pa thogs med kyis mdzad pa'i sa'i dngos gzhi/ bsdu ba rnam par gtan la dbab pa/ gzhi bsdu
ba/ rnam grangs bsdu ba/ ka ma la shI las mdzad pa'i dbu ma snang ba/ dbu ma bsgom pa'i rim pa rnam pa gsum la sogs pa gsan cing / man ngag gi skor gsan pa ni/ jo bo smr-i
ti dznyA na kIrti'i man ngag sems sbyong rin chen spungs pa kha 'thor ba gsan te/ skor gsum dang ldan pa'i so so'i zhal gdams dang bcas pa/ dge bshes ka ma la'i lugs
kyi lam gyi rim pa/ dge bshes 'chad kha las brgyud pa'i theg chen blo sbyong gi man ngag /byang chub sems dpa' zla ba rgyal mtshan las brgyud pa'i dbu ma chen po'i man

ngag /dge bshes dol pa dmar zhur bas mdzad pa'i be bum sngon por grags pa gzhung man ngag dang bcas pa/ dge bshes pu to ba'i man ngag dpe chos su grags pa/ gnas brtan chen
po bcu drug spyan drangs shing mchod pa'i cho ga /jo mo lab sgron nas brgyud pa nam mkha' sgo 'byed ces bya ba'i cho gas sgo phye nas nyams su blang ba'i rim pa gegs sel
dang bcas pa gcod kyi skor dang / gsang sngags kyi skor gsan pa la/ spyod pa'i rgyud rnam par snang mdzad mngon par byang chub pa/ bya ba'i rgyud bsam gtan phyi ma/ dam tshig
gsum bkod pa'i rgyal po'i rgyud kyi stod kyi dum bu/ rje btsun ma sgrol ma phyag 'tshal nyi shu rtsa gcig gi dbang bskur ba zhus nas de'i spyi dang so so'i sgrub thabs
man ngag dang bcas pa dang / rnal 'byor ma rin chen rgyan gyi dkyil 'khor gyi cho ga zhus nas/ de'i sgrub thabs yan lag dang bcas pa/ bya ba'i rgyud 'phags pa don yod
zhags pa'i rtog pa/ de'i sgrub thabs kyi gzhung / de'i cha lag de kho na nyid bcu drug pa/ 'phags pa gtsug tor dri ma med pa'i rtog pa/ de'i 'grel pa las tshogs dang bcas
pa/ nor bu dri ma med pa'i gzungs rtog pa dang bcas pa/ rje btsun rnal 'byor ma nag mo zhes bya ba'i byin rlabs kyi bka' zhus nas/ de'i sgrub thabs kyi gzhung las tshogs
bzhi bcu zhe gnyis dang bcas pa/ lha dbang phyug chen po'i srung ba'i dbang zhus nas/ de'i man ngag rnams dang / 'jam dpal smra ba'i seng ge'i sgrub pa'i thabs las tshogs
dang bcas pa/ thugs rje chen po'i rig pa gtad pa'i cho ga zhus nas/ de'i sgrub thabs yan lag dang bcas pa gsan cing thugs su chud par mdzad do/ /yang slob dpon gnyan 'od
srungs dgung lo brgyad cu rtsa lnga lon pa la/ bcom ldan 'das 'jam pa'i dpal gyi drag po sngags kyi dbang bdun zhus nas/ la li ta badzras mdzad pa'i 'jam dpal zhi khro'i
sgrub thabs

rgyas pa/ a mo gha badzras mdzad pa'i sems dpa' bsdus pa zhes bya ba'i sgrub thabs/ rdo rje 'jigs byed kyi gzungs ring las tshogs dang bcas pa/ zhi ba ye shes kyi bsnyen pa'i
cho ga /sgrub pa'i cho ga /drag po phyogs gcig pa'i las sbyor/ zhi ba las bdun gyi cho ga /drag po las bdun gyi cho ga /gshin rje chos kyi rgyal po'i sgrub thabs/ rtog
pa gsum pa'i rgyud/ gtam rgyud kyi rtog pa de dag gi zhal gdams dang bcas pa rnams dang / slob dpon ngag dbang grags pas mdzad pa'i 'chi ba bslu ba'i gzhung rgyas pa man
ngag dang bcas pa/ yan lag bdun pa'i bstan bcos/ de kho na nyid rin chen snang ba/ de'i 'grel pa slob dpon nyid kyis mdzad pa/ dbang gi cho ga mdor bsdus pa rnams gsan no/
/yang slob dpon dge ba'i bshes gnyen yon tan dpal las theg pa chen po'i rgyu khams ston par byed pa de bzhin gshegs pa'i snying po'i mdo/ sgrub byed kyi lam la thabs kyi
cha ston pa gsang chen thabs la mkhas pa'i mdo/ shes rab kyi cha ston pa ting nge 'dzin gyi rgyal po'i mdo/ bgrod bya'i sa lam ston pa sa bcu pa'i mdo/ theg pa chen po'i
'bras bu ston pa sangs rgyas kyi sa'i mdo ste zab mo'i mdo lngar yongs su grags pa dang / de dag gi man ngag phyogs gc-ig tu bsdebs pa dge bshes tsha lung stod ston dkon
mchog skyabs kyis mdzad pa'i theg pa chen po'i gzhi lam rnams gsan no/ /slob dpon tshogs kyi mchog las ngag gi 'dren pa dang / 'khrul 'khor gyi rim pa 'ga' zhig gsan no/
/dge ba'i bshes gnyen zhang zhung pa rdo rje 'od zer las/ de kho na nyid kyi sgron ma/ ye shes snying po rnal 'byor ma'i rgyud kyi lung rnams gsan no/ /slob dpon rin po
che skyob pa dpal zhes bya ba las/ 'khor lo bde mchog gi bshad pa'i rgyud mkha' 'gro rgya mtsho zhes bya ba'i lung gsan no/ /de nas rnal 'byor dbang phyug rga lo zhes bya
ba las gshin rje

gshed dmar po lha lnga'i dkyil 'khor du dbang bskur ba zhus nas/ birWa pas mdzad pa'i gshen rje gshed dmar po lha lnga'i sgrub thabs/ lhan skyes kyi sgrub thabs/ phyogs skyong
bcu bzhi'i gtor ma'i cho ga /sgrub pa maNDal gyi cho ga /slob dpon byang chub bzang pos mdzad pa'i 'khrul 'khor gyi cho ga /dus dang mthun pa'i 'khrul 'khor gyi cho ga
/yang 'khrul 'khor gyi cho ga /las tshogs kyi cho ga rgyas pa dang / yang slob dpon de nyid las rdo rje phag mo lha sum cu rtsa bdun ma dang / lha bcu gsum ma dang / lha
lnga'i dkyil 'khor du dbang bskur ba zhus nas/ rdo rje phag mo mngon byung gi rgyud/ slob dpon u ma pa ti dang tas mdzad pa'i dkyil 'khor gyi cho ga /sgrub pa'i thabs bla
ma ras pas mdzad pa'i lag tu blang ba'i rim pa/ a mo gha badzras mdzad pa'i rdo rje 'jigs byed kyi dkyil 'khor gyi cho ga /sbyin sreg gi cho ga /shAnti pas mdzad pa'i
tshogs 'khor/ slob dpon 'jam pa'i dbyangs kyis mdzad pa'i rdo rje 'jigs byed phyag gnyis pa'i sgrub thabs/ slob dpon dpal 'dzin gyis mdzad pa'i gshin rje'i gshed dgra nag
lha bcu gsum ma'i sgrub thabs/ de nyid kyis mdzad pa'i dkyil 'khor gyi cho ga /gzhon nu gdong pa drug pa'i dkyil 'khor gyi sgrub thabs dus kyi 'khor lo'i 'grel pa padma
can yan lag bzhi pa'i sgrub thabs/ don dam pa'i bsnyen pa dus 'khor lhan cig skyes pa'i sgrub thabs/ ro bsreg gi cho ga /dus 'khor gyi bstod pa/ khams drug bstan pa/ e waM
sgrub pa/ gza' bcu'i gsal byed/ birWa pa'i lugs kyi 'chi med sgrub pa gzhung lag len dang bcas pa/ yu mo lugs kyi sbyor drug gi man ngag /rwa lugs kyi sbyor drug gi man
ngag /shang pa thu gu pa'i lugs kyi chos skyong phyag drug pa'i sgrub thabs yan lag dang bcas pa/ rwa lugs kyi par bu'i cho ga yan lag dang bcas pa/ brtag pa

gnyis pa'i rgya cher 'grel pa jo bo nA ro pas mdzad pa man ngag 'ga' zhig dang bcas pa gsan no/ /yang de nyid las rdo rje phag mo kurma pa ti'i byin rlabs kyi bka' zhus nas/
de'i sgrub thabs man ngag dang bcas pa/ tshogs kyi bdag po dkar po'i gzungs/ sgrub pa'i thabs sna tshogs dang bcas pa/ tshogs kyi bdag po chags pa rdo rje zhes bya ba'i
sgrub thabs las sna tshogs dang bcas pa/ a pa ra dzi ta'i sgrub thabs yan lag dang bcas pa/ dzaM gu li'i gzungs sgrub thabs yan lag dang bcas pa/ parNa sha ba ri'i gzungs
sgrub thabs yan lag dang bcas pa gsan/ rgyal mtshan rtse mo'i dpung rgyan gyi gzungs sgrub thabs yan lag dang bcas pa gsan no/ /slob dpon dge ba'i bshes gnyen nyi ma dpal
las 'phags pa de kho na nyid bsdus pa'i bshad pa'i rgyud dpal mchog dang po zhes bya ba dum bu bzhi pa/ slob dpon kun dga' snying pos mdzad pa'i 'grel pa stong phrag nyi
shu rtsa lnga pa/ bya ba'i rgyud dam tshig gsum bkod pa'i rgyud yongs su rdzogs pa/ dpal gsang ba 'dus pa'i dkyil 'khor gyi cho ga nyi shu pa klu'i byang chub kyis mdzad
pa/ gsang ba 'dus pa'i bshad rgyud rdo rje phreng ba/ bram ze nag po zhabs kyis mdzad pa'i gsang ba 'dus pa'i dkyil 'khor gyi cho ga /dpal yang dag par sbyor ba'i rgyud
kyi rgya cher 'grel pa a bhyA ka ra guptas mdzad pa/ dus kyi 'khor lo la 'jug pa zhes bya ba'i rtsis kyi bstan bcos/ mgon po mngon byung gi rgyud dkyil 'khor gyi cho ga
dngos grub rin chen 'byung gnas/ de'i sgrub thabs las sna tshogs dang bcas pa/ sbyin sreg gi cho ga /las mkhan zhing skyong gi sgrub thabs/ le'u nyi shu pa 'bangs ltar sgrub
pa'i thabs/ rnam snang sgyu 'phrul dra ba'i rgyud chen po/ ting nge 'dzin rgyal po'i mdo/ slob dpon 'jam dpal grags

pas mdzad pa'i 'grel pa grags pa'i phreng ba dang bcas pa gsan no/ /yang de nyid las dge ba'i bshes gnyen rngog blo ldan shes rab kyis mdzad pa'i spring yig bdud rtsi'i phreng
ba/ chos mngon pa mdzod kyi 'grel bshad slob dpon rgyal sras grags pa'i bshes gnyen zhes bya bas mdzad pa don gsal ba zhes bya ba stong phrag bco lnga pa/ byang chub
sems dpa'i sa'i 'grel pa/ slob dpon rgya mtsho'i sprin zhes bya bas mdzad pa stong phrag bcu gnyis pa/ panytsa skandha'i 'grel pa slob dpon blo gros brtan pas mdzad pa'i
bye brag tu bshad pa zhes bya ba stong phrag phyed dang gnyis/ rnal 'byor chen po'i rgyud sangs rgyas mnyam par sbyor ba zhes bya ba'i rtsa ba'i rgyud/ rgyud phyi ma/ phyi
ma'i phyi ma dang bcas pa/ rnal 'byor chen po'i rgyud rdo rje bdud rtsi zhes bya ba slob dpon rab zhi bshes gnyen gyis mdzad pa'i 'grel pa sgrub thabs dang bcas pa/ rnal
'byor chen po'i rgyud sangs rgyas thod pa zhes bya ba dang / de'i dkyil 'khor lha nyi shu rtsa lnga'i bdag nyid kyi sgrub thabs yan lag dang bcas pa gsan cing mkhyen par
mdzad nas/ slar yang slob dpon zhang mngon pa ba rdo rje rin chen las kun las btus bshad pa dang bcas pa tshar gcig /kun las btus kyi 'grel pa/ theg bsdus kyi 'grel pa
slob dpon btsun pas mdzad pa'i bshad sbyar don gsang rnam par phye ba zhes bya ba rnams gsan no/ /slob dpon dge ba'i bshes gnyen 'bum pa 'od zer shes rab zhes bya ba las/
shes rab kyi pha rol tu phyin pa stong phrag brgya pa/ rgyal po khri srong sde btsan gyis mdzad par grags pa'i rgya cher 'grel pa/ slob dpon daMShtra se nas mdzad pa'i dka'
'grel/ kha che spyan gcig pas mdzad pa'i mtshams sbyor gyi 'grel ba rnam bshad dang bcas pa/ shes rab kyi pha rol tu phyin pa brgyad stong pa/ paNDi ta smr-i ti dznyA
na kirtis mdzad pa'i bsdus don gyi 'grel pa dang bcas

pa gsan no/ /yang shes rab kyi pha rol tu phyin pa khri pa/ 'jam dpal gyis zhus pa'i bdun brgya pa/ shes rab kyi pha rol tu phyin pa lnga bcu pa/ yi ge nyung ngu / kau shi
kas zhus pa'i mdo/ theg pa chen po rgyud bla ma'i khongs su gyur pa 'phags pa gzungs kyi dbang phyug rgyal po'i mdo/ de bzhin gshegs pa thams cad kyi yul la 'jug pa'i ye
shes snang ba rgyan gyi mdo/ bu mo rin chen gyis zhus pa'i mdo/ 'phags pa lang kar gshegs pa'i mdo/ dgongs pa nges par 'grel pa'i mdo/ 'jam dpal rnam par 'phrul pa'i mdo/
'phags pa bzang po spyod pa'i mdo/ bu mo blo gros bzang mos zhus pa'i mdo slob dpon rgyan bzang pos mdzad pa'i 'grel pa dang bcas pa rnams gsan no/ /yang slob dpon 'dul
ba 'dzin pa shAkya byang chub ces bya ba las/ dge slong ma'i so sor thar pa/ dge slong gi tshig le'ur byas pa/ bslab pa bzhi'i mdo/ 'dul ba mdo rtsa'i rgya cher 'grel pa
slob dpon chos kyi bshes gnyen gyis mdzad pa'i stong phrag nyi shu rtsa gcig pa/ las kyi cho ga ston par byed pa karma sha taM sum stong bdun brgya pa/ 'dul ba la bstod pa/
mdo'i 'grel pa/ 'dul ba 'dzin pa la bstod pa/ dge slong la rab tu gces pa'i mdo/ tshul khrims yang dag par ldan pa'i mdo/ ltung ba lci yang bstan pa'i mdo/ gaNDI'i mdo/
'khar gsil gyi mdo/ 'khar gsil bcang pa'i kun spyod/ dge slong gi lo dri ba/ dge tshul gyi lo dri ba/ dge bsnyen gyi sdom pa brgyad pa/ sde pa tha dad pa bstan pa bsdus
pa/ dri ba'i tshig le'ur byas pa rnams rgya gar nas bsgyur ba dang / gzhi kun spyod/ sde lnga kun spyod/ cho ga kun spyod rnams bod kyi 'dul ba 'dzin pas sbyar ba ste rnam
grangs nyi shu rtsa gnyis gsan no/ /slob dpon dge ba'i bshes gnyen sdom

brtson seng ge zil gnon zhes bya ba las/ byang chub sems dpa'i spyod pa la 'jug pa zhes bya ba'i rgya cher 'grel pa/ so sor thar pa'i tshig gi brjed byang zhes bya ba sngon
gyi paNDi ta dA na shI las mdzad par grags pa ste chos kyi rnam grangs gnyis gsan cing / slob dpon dge ba'i bshes gnyen 'bras khud pa las/ rje btsun rnal 'byor ma zhal gnyis
ma'i gzhung / de kho na nyid grub pa'i 'grel pa/ gzhan yang srung ba dang / gso dpyad la sogs pa'i man ngag 'ga' zhig gsan no/ /slob dpon dge ba'i bshes gnyen sdom brtson
dam pa mngon pa ba dbang phyug brtson 'grus las 'jam pa'i rdo rje lha bcu dgu'i dkyil 'khor du dbang bskur ba/ bdag med lha mo bco lnga'i dkyil 'khor du dbang bskur
ba/ dges pa rdo rje nas gling mar grags pa'i dbang zhus nas de dag gi sgrub thabs rnams gsan no/ /yang bde mchog lha bcu gsum ma'i dkyil 'khor dang / bde mchog lha lnga
ma'i dkyil 'khor du dbang bskur ba zhus nas/ lha bcu gsum ma sgrub thabs slob dpon lwa ba pas mdzad pa dang / dkyil 'khor gyi cho ga thun mong ba dang / bde mchog lha lnga'i
sgrub thabs slob dpon dril bu zhabs kyis mdzad pa dang / de dag so so'i man ngag kha 'thor ba bod kyi bla ma rnams kyis sbyar ba ci rigs pa dang / yang u Dyan sgrol ma
nyi shu rtsa lnga'i bdag nyid kyi dkyil 'khor du dbang bskur ba zhus nas/ de'i dkyil 'khor gyi cho ga /sgrub thabs rigs gnyis/ rdzogs pa'i rim pa'i man ngag /sngags kyi
man ngag /mkha' 'gro ma grub pa'i rgyal mo'i man ngag /mgon po tshe dpag tu med pa'i sgrub thabs man ngag dang bcas pa gsan no/ /gtsang rang gi slob dpon sngags pa rdo rje
'dzin pa chen po chos kyi mgon po la kun rig rtsa ba'i dkyil 'khor dang / rdo rje rtse mo rigs bsdus pa'i dkyil 'khor chen por dbang bskur ba zhus so/ /yang shAkya thub
pas

gtso byas pa'i ngan song sbyong ba gtsug tor dgu pa'i dkyil 'khor du dbang bskur ba zhus nas/ so so'i dkyil 'khor gyi sgrub thabs cho ga'i yan lag dang bcas pa dang / slob
dpon sangs rgyas ye shes zhabs kyis mdzad pa'i 'jam dpal zhal gyi lung / de'i 'grel pa slob dpon sman pa'i zhabs kyis mdzad pa/ slob dpon nyid kyis mdzad pa'i sgrub thabs
kun tu bzang po/ de'i 'grel pa slob dpon dpal 'bras rdo rjes mdzad pa/ slob dpon mar me mdzad bzang pos mdzad pa'i dkyil 'khor gyi cho ga bzhi brgya lnga bcu pa/ de'i 'grel
pa slob dpon ratna a kar shAntis mdzad pa/ slob dpon sangs rgyas ye shes zhabs kyis mdzad pa'i bdag sgrub pa la 'jug pa/ bya ba'i rim pa bstan pa'i nor thams cad pa/
gsang ba 'dus pa'i rjes su 'brang ba 'phags pa spyan ras gzigs lha bcu dgu pa'i sgrub thabs jo bo rjes mdzad pa/ mi bskyod rdo rje lha bcu dgu'i sgrub thabs slob dpon rin
chen rdo rjes mdzad pa/ dpal gsang ba 'dus pa'i rgyud kyi rgyal po'i 'grel pa slob dpon rgyal bas byin gyis mdzad pa dza yan du grags pa/ tshar bcad pa dang / rjes su 'dzin
pa dang 'brel ba'i man ngag gi rim pa 'ga' zhig kyang gsan no/ /slob dpon dge ba'i bshes gnyen lha btsun las/ rigs pa drug cu pa'i 'grel pa slob dpon zla ba grags pas
mdzad pa/ stong nyid bdun cu pa/ rtsod pa bzlog pa/ zhib mo rnam 'thag gi 'grel pa slob dpon nyid kyis mdzad pa rnams gsan no/ /slob dpon dge ba'i bshes gnyen sangs rgyas
'bum las bde bar gshegs pa'i bstan pa'i gzhi spyod pa rnam par dag pa ston par byed pa thams cad yod par smra ba'i lugs kyi 'dul ba lung dum bu bzhi pa gzhung khri phrag
bcu gcig tu longs pa 'dul ba lung yongs su rdzogs par gsan no/ de nyid las ma hA mA ya'i 'grel pa/ slob dpon shAnti pas mdzad pa'i

yon tan dang ldan pa ma/ kriShNa pas mdzad pa'i dran pa ma/ dus kyi 'khor lo'i rgyud phyi ma/ phyag na rdo rje mngon par dbang bskur ba'i rgyud/ don yod zhags pa'i cho ga zhib
mo'i rtog pa/ ku ru kulle'i rtog pa lnga pa/ stong chen mo rab tu 'joms ma/ rma bya chen mo/ so sor 'brang ba chen mo/ bsil ba'i tshal gyi mdo chen mo/ gsang sngags rjes
su 'dzin ma chen mo'i mdo/ 'jam dpal nam mkha' ltar yangs shing dri ma med pa'i dkyil 'khor du dbang bskur ba zhus nas de'i sgrub thabs dang bcas pa/ rdo rje gur rigs
bsdus pa'i dkyil 'khor du dbang bskur ba zhus nas de'i sgrub thabs dang / tshe dpag med lha dgu'i dkyil 'khor du tshe dbang zhus nas/ tshe dpag med kyi gzungs/ slob dpon
dze tA ri pas mdzad pa'i sgrub thabs/ 'chi med rnga sgra'i rgyal po'i gzungs/ gsang ba 'dus pa'i rtsa rgyud/ slob dpon shAnti pas mdzad pa'i 'grel pa snyim pa'i me tog /slob
dpon dri med sbas pas mdzad pa'i le'u bcu bdun pa'i 'grel pa/ slob dpon zla ba 'od kyis mdzad pa'i le'u bco brgyad pa'i 'grel pa rgyan zhes bya bar grags pa dang / slob
dpon tsi lu pas mdzad pa'i 'grel pa rin po che'i ljon shing / slob dpon tha ga na rgyal ba'i rdo rjes mdzad pa'i 'grel pa tha ga na/ gsang ba 'dus pa'i sgrub thabs brtan
pa'i nor thams cad pa/ ye shes zhabs kyi rjes su 'brang ba'i phyi'i dkyil 'khor gyi cho ga /sgrub thabs kun tu bzang po'i 'grel pa tha ga nas mdzad pa dang / gsang ba
'dus pa'i sgrub thabs slob dpon sman pa'i zhabs kyis mdzad pa'i dngos grub 'byung ba/ slob dpon mi thub zla bas mdzad pa'i ku mu ti/ brtag gnyis kyi 'grel pa padma can/
mu tig phreng ba/ brtag gnyis kyi 'grel pa dran pa'i 'byung gnas/ rtsa rgyud kyi 'grel pa rin po che'i tshogs/

ta thA ga ta rakShi tas mdzad pa'i rgyud kyi 'grel pa gnyis ka'i bshad sbyar/ slob dpon skal ldan grags pas mdzad pa'i rtsa rgyud kyi 'grel pa/ dpa' bo yid du 'ong ba'i dka'
'grel/ mi thub zla bas mdzad pa'i yi ge bdun pa'i sgrub thabs/ a bha yA ka ras mdzad pa'i bde mchog gi dkyil 'khor gyi sgrub thabs 'gal spangs zhes bya ba rnams gsan no/
/yang slob dpon de nyid las/ slob dpon la ba pas mdzad pa'i rtsa rgyud kyi 'grel pa sgrub thabs kyi gter zhes bya ba/ slob dpon Arya de bas mdzad pa'i rdo rje mkha' 'gro'i
bsdus don gyi 'grel pa/ slob dpon dza landha ri pas mdzad pa'i 'khor lo sdom pa'i snying po de kho na nyid grub pa/ slob dpon dpag med rdo rjes mdzad pa'i lhan cig skyes
pa'i de kho na nyid snang ba/ slob dpon dge ba'i mgon pos mdzad pa'i rnal 'byor gyi gtum mo/ /slob dpon kun sa li pas mdzad pa'i snying po'i de kho na nyid bsdus pa/
slob dpon 'jigs med grags pas mdzad pa'i lhan cig skyes pa'i snang ba/ rdo rje phag mo lha lnga'i sgrub thabs dril bu pas mdzad pa/ rdo rje phag mo dkar mo'i sgrub thabs
dril bu pas mdzad pa/ rdo rje gnod mdzes kyi sgrub thabs pradznyA rakShi tas mdzad pa/ yi ge bdun pa'i sgrub thabs mai tri pas mdzad pa/ rdo rje phag mo'i sgrub thabs nA
ro pas mdzad pa/ ka na ka shrIs mdzad pa'i dpa' bo drug gi sgrub thabs/ 'khor lo sdom pa 'chi ba bslu ba'i sgrub thabs/ pradznyA rakShi tas mdzad pa'i nam mkha' lding gi
sgrub thabs/ slob dpon dril bu pas mdzad par grags pa'i rim lnga'i 'grel pa/ mkha' 'gro ma kun spyod kyi 'grel pa ta thA ga ta rakShi tas mdzad pa/ slob dpon ka la kalpas
mdzad pa'i rdo rje mkha' 'gro'i sgrub thabs/ bram ze nag po pas mdzad pa'i yi ge bdun pa'i sgrub thabs/ pradznyA bha dras mdzad pa'i rdo rje phag mo'i sgrub thabs/ paNDi

ta ma na ka shrIs mdzad pa'i dpa' bo gcig pa dus kyi 'khor lo dang bcas pa'i sgrub thabs/ slob dpon bram ze bhri kaM ras mdzad pa'i rje btsun he ru ka'i sgrub thabs mdor bsdus
pa/ byang chub sems dpa' phyag na rdo rjes mdzad pa'i bde mchog gi sgrub pa'i thabs de kho na nyid kyi snying po/ dzambha la'i mtshan brgya rtsa brgyad pa gzungs dang
bcas pa/ de'i 'grel pa slob dpon mi bskyod rdo rjes mdzad pa/ rdo rje gur gyi 'grel pa slob dpon lha'i rigs kyi blo gros kyis mdzad pa/ rdo rje gur le'u bco lnga'i 'grel
pa/ gsang ba 'dus pa rgyud phyi ma'i 'grel pa/ lha mo bzhis zhus kyi 'grel pa slob dpon ye shes snying pos mdzad pa/ dam tshig gsum bkod pa'i sgrub thabs/ de bzhin gshegs
pa thams cad kyi lhan cig skyes pa bsam gyis mi khyab pa'i rgyud/ rnyog pa med pa'i rgyud/ rab tu mi gnas pa bstan pa'i rgyud/ de bzhin gshegs pa thams cad kyi gsang ba
gnyis su med pa'i rgyud/ mtshan yang dag par brjod pa/ rtsa ltung gi rgya cher 'grel pa/ brgyad stong pa'i 'grel pa snying po mchog ces bya ba shAnti pas mdzad pa/ nyi khri'i
'grel pa dag ldan/ brgyad stong pa'i 'grel pa gnad kyi zla zer/ ched du brjod pa'i tshoms kyi 'grel pa/ sangs rgyas rjes dran gyi 'grel pa/ shes rab snying po'i 'grel
pa slob dpon dbyig gnyen gyis mdzad pa/ tshul gsum gyi sgron ma/ sA lu ljang pa/ rdo rje gcod pa'i 'grel pa/ rnam snang mngon par byang chub pa'i 'grel pa/ 'jam dpal mtshan
brjod phan yon dang bcas pa'i 'grel pa/ legs par grub pa'i sgrub thabs/ 'da' ka ye shes kyi 'grel pa slob dpon pradznyA mu tras mdzad pa/ ba ri ba'i gser chos su grags
pa nam mkha' dri med rigs bsdus pa'i dbang bskur ba dang / skyo lugs kyi rdo rje 'jigs byed lha bcu bdun gyi dkyil 'khor du dbang bskur ba zhus so/ /yang slob dpon sangs
rgyas 'bum las dpal bde

mchog rigs bsdus pa'i dkyil 'khor du dbang bskur ba dang / yang de nyid las rdo rje 'jigs byed lha bcu bdun ma'i sgrub thabs/ mtshan ma gyen 'greng gi man ngag /rwa la sems
gzung ba'i man ngag /gtor ma'i cho ga slob dpon la li ta badzras mdzad pa rnams gsan no/ /yang slob dpon dge ba'i bshes gnyen spyil phu ba las/ slob dpon blo gros brtan
pas mdzad pa'i sum cu pa'i 'grel pa/ slob dpon btsun pa ngo bo nyid med pas mdzad pa'i mdo sde rgyan gyi 'grel bshad rnams gsan no/ /de lta bu'i chos kyi tshul de dag ji
ltar brgyud pa'i rim pa ni/ de nyid kyis mdzad pa'i dkar chag las gsal bar bzhugs pas 'dir ma bris so/ /de ltar dge ba'i bshes gnyen du ma las rim par brgyud de byon pa'i
dam pa'i chos zab pa dang rgya che ba'i chu klung grangs med pa thams cad chos kyi rgya mtsho chen por ro gcig tu gyur te/ thos pa'i mdzod 'dzin chen po bzung nas sangs
rgyas kyi bstan pa'i rtsa lag gcig pur gyur pa yin te/ 'di nyid kyi zhal nas/ tshul khrims dag pa'i gzhi brtan zhing / /mang du thos pa'i chu gter can/ /'phags pa'i blo gros
rgya mtsho las/ /zhes gsungs pa yin no/ /'di ni bdag nyid chen po de dam pa'i chos gsan pa 'di nyid kyis mdo tsam smos pa yin gyi rgyas par ni tshad med par shes par
bya'o/ /de lta bu'i bdag nyid chen po 'dis kha ba can na gnas pa'i sems can du ma smin cing grol bar mdzad de/ slar yang sa'i bdag po'i gdan 'dren pa'i pho nya du ma byung
zhing / shar phyogs na gnas pa'i gdul bya dpag tu med pa la thugs rjes gzigs nas/ sa'i bdag po rgyal po chen po bzhugs pa'i gnas/ bod kyi yul nas dpag tshad brgya phrag
mang po'i lam shin tu bgrod dka' ba'i chu bo du ma dang / thang dang / ri'i rgyud du ma dang / 'phrang la sogs pa du ma las brgal te/ rim gyis sems can du ma la chos ston
cing nyi 'og gi rgyal khams

rnams su slob ma'i tshogs dang bcas pa byon par gyur to/ /'di ni byang chub sems dpa' sems dpa' chen po rnams kyi rnam par thar pa yin te/ bcom ldan 'das kyis mdo sde dag las/
byang chub sems dpa' ni dpag tshad brgya'i pha rol dag tu yang sems can rnams la chos ston du 'gro zhes gsungs pa yin no/ /de'i tshe rgyal po chen po dang / de'i sras
kyi thu bo rgyal tshab dam pa byang chub sems dpa' jim gyim dang / btsun mo dang / blon po'i tshogs chen po dang bcas pa thams cad kyis rgya gar gyi glang po che la rin
po che'i dra bas spras pa'i khri dang / rin po che'i za ra tshags mngon par 'phyang ba'i gdugs dang / rgyal mtshan dang / ba dan dang / rol mo'i tshogs rgya chen po du ma
dang bcas pa rgyal po'i 'byor pa chen pos bsu ba dang / mchod pa'i khyad par dpag tu med pa mdzad cing pho brang chen por gdan drangs nas/ zab pa dang rgya che ba'i chos
kyi tshul du ma zhus shing / sangs rgyas kyi bstan pa me tog ku mu da'i tshal la zla ba'i 'od zer shar ba ltar ches cher gsal bar mdzad do/ /de'i tshe rgya ban la sogs pa
gos nag po gyon pa rnams ni/ rgya gar gyi sdom pa rnam par dag pa phog nas chos gos ngur smrig 'dzin par bsgyur zhing / sa'i steng thams cad mchod rten dang / gtsug lag
khang dang / ngur smrig gi rgyal mtshan 'dzin pas khyab par gyur te/ de ltar yon mchod chen po gnyis kyis sangs rgyas kyi bstan pa ni/ de bzhin gshegs pa bzhugs pa'i dus
la 'gran pa bzhin gsal bar byas par gyur to/ /de'i tshe sa'i bdag po chen po bzhugs pa'i gnas nyi 'og gi rgyal khams chen po rnams su sangs rgyas kyi bstan pa'i bya ba dang
/ gdul bya dpag tu med pa'i don mdzad nas/ slar yang kha ba can pa rnams la thugs rjes gzigs shing / thugs brtse bar dgongs nas slob ma'i tshogs rgya chen po dang / sa'i
bdag po rgyal po'i sras rgyal bu a rog che zhes bya ba dpung gi tshogs rgya

chen po dang bcas pas zhabs 'bring byas shing / rim gyis gdan sa chen por byon pa'i lam rnams su mi dang mi ma yin pa'i 'gro bas shin tu 'byor pa du mas bsu ba dang / skyel
ba dang / mchod pa dang / bsnyen bkur ba'i khyad par dpag tu med pa dang / bgrod dka' ba'i chu bo rnams la yang / mi dang mi ma yin pa thams cad kyis zam pa 'dzugs pa la
sogs pa dang / mthong ba dang thos pa thams cad kyang ba spu'i tshogs kun nas ldang zhing mchi ma g.yo bar byed pa/ ngo mtshar ba'i khyad par dpag tu med pa byung zhing
/ de dag so so'i bsam pa dang / khams dang mthun par dam pa'i chos du ma bstan nas smin cing grol bar mdzad de/ byi ba'i lo la ngo mtshar ba'i ltas du ma dang bcas pas gdan
sa chen por chag phebs pa yin no/ /de ltar bdag nyid chen po 'di nyi ma'i dkyil 'khor 'od zer gyi dra bas bskor ba'am/ zla ba rgyu skar gyis bskor ba'am/ de bzhin gshegs
pa slob ma'i tshogs kyis bskor ba ltar phun sum tshogs pa chen pos gdan sa chen por chag phebs pa'i mod la/ dbus gtsang na bzhugs pa'i dge ba'i bshes gnyen chen po chos
don du gnyer ba slob ma'i tshogs dang bcas pa dang / mi chen po du ma 'dus shing / rgya gar dang / kha chen la sogs pa nas kyang 'di'i snyan pas paNDi ta du ma byung la/
de dag thams cad kyis rang rang gi ji ltar 'byor pa'i mchod pa dang / bsnyen bkur rgya chen po byas shing dge ba'i rtsa ba du ma bskyed nas dam pa'i chos gsung bar gsol
ba btab cing / bdag nyid chen po 'dis kyang / chos kyi rje nyid la mnga' ba'i dbang dang byin rlabs kyi bka' du ma dang / bshad pa'i srol du ma dang / man ngag gi skor phra
zhing phra ba thams cad kyang nga la legs par yod pa yin pas/ khyed rang so so gang la mos pa'i chos thams cad da lta nga la zhus shig gsungs nas/ shin tu zab pa dang
rgya che ba'i chos kyi sgo bgrang ba las 'das

pa dpe ma khyud med par gnang zhing / zang zing gi sbyin pa'i char chen po yang phab par gyur to/ /de tshe skye bo 'byor pa du ma yis/ /sna tshogs gos dang rin chen du ma'i
tshogs/ /mkha' dang sa gzhi gang bar 'bul ba ni/ /kun tu bzang pos sprul pa'i mchod sprin bzhin/ /lhun po lta bur kun nas brjid pa'i sku/ /'dus pa rgya mtsho'i dbus na bzhugs
pa ni/ /rgyal sras rgya mtsho'i 'khor gyi dkyil 'khor na/ /thub pa'i dbang po mngon sum bzhugs pa bzhin/ /chos dang chos min rnam par 'byed pa'i gsung / /tshangs dbyangs
lta bur kun nas sgrogs pa ni/ /rkang gnyis gtso bo wA rA Na sI ru/ /chos kyi 'khor lo rgya chen bskor ba bzhin/ /gdan sa chen por de lta bu'i tshul gyis nyin mtshan
'da' bar byed cing sems can du ma'i don mdzad nas me mo glang gi lo la bab pa'i tshe/ sa'i bdag po chen po go pe la'i sras kyi thu bo rgyal tshab dam pa byang chub sems
dpa' jim gyim gyis yon bdag 'dzad de/ dbus gtsang na bzhugs pa'i dge ba'i bshes gnyen dge 'dun dang bcas pa thams cad 'byor pa chen pos chu mig ring mor gdan drangs nas chos
kyi 'khor lo rgya chen po bskor ba'i tshe/ tshogs kyi gtso bo bdag nyid chen po 'dis mdzad cing / zab pa dang rgya che ba'i chos kyi 'khor lo rgya chen po bskor nas lha
dang bcas pa'i 'jig rten thams cad shin tu ngo mtshar bar gyur cing / 'gro ba dpag tu med pa grol bar mdzad la/ de'i tshe 'dus pa thams cad la bdag nyid chen po 'dis gser
gyi phung po chen po 'bru'i phung po lta bur spungs nas so so'i phyag tu ji ltar 'bru la sogs pa 'gyed pa bzhin du/ gser gyi sbyin pa chen po gnang ba yin te/ de'i tshe
dge 'dun 'dus pa ni ngur smrig 'dzin pa khri phrag bdun 'dus shing / sde snod 'dzin pa dang chos smra ba gzhung lugs du ma'i pha rol tu son pa stong phrag du ma byung
la/ skye bo phal pa dang bcas pa 'bum du longs pa la/ dge slong rdo rje 'dzin

pa 'phags pas byang chub kyi mchog tu sems bskyed pa gnang zhing / de dag thams cad kyang bla na med pa'i byang chub tu nges pa mdzad pa yin te/ 'di nyid kyis bstan pa'i rtsis
mdzad pa las skye bo phal pa dang bcas pa 'bum du longs la/ dge slong rdo rje 'dzin pa 'phags pas byang chub kyi mchog tu sems bskyed par byas pa'i nyin par bstan pa'i
rtsis 'di yang yi ger bris shig ces 'byung ba yin no/ /de ltar 'gro ba dpag tu med pa'i don mdzad cing / rim gyis gdan sa chen por byon nas/ de bzhin gshegs pa'i gsung
rab mdo sde la sogs pa bod du 'gyur ba rnams la dus phyis yi ge dang / brda dang / tha snyad dang / go rims log par gyur par rnams/ yi ge dang / brda dang / tha snyad legs
par bcos te/ shin tu dag par byas nas go rims la sogs pa legs par bsgrigs shing / de dag thams cad dbus gtsang gi yig mkhan mkhas pa thams cad bsags nas/ rgya yul nas byung
ba'i shog sngon gya nom pa la rin po che gser gyis bzhengs shing / de dag so so la'ang gser gyi glegs shing / nyi 'og gi gos gya nom pa'i na bza' la sogs pas spras par
mdzad de/ bka' bsdu ba gsum pa lta bu mdzad pa yin no/ /de lta bu'i skyes bu dam pa 'dis sngon gyi slob dpon klu sgrub la sogs pa dang mthun par bstan bcos dang / spring
yig dang / gdams pa la sogs pa mang du mdzad do/ /'di ltar sa'i bdag po chen po rgyal po chen po la gdams pa'i rab tu byed pa dang / rgyal po jim gyim gyis bskul nas mngon
pa'i bstan bcos chen po shes bya rab tu gsal ba dang / rgyal bu mang ga la la gdams pa bkra shis kyi phreng ba dang / rgyal bu ji big la gtam du byed pa nor bu'i phreng
ba dang / rgyal bu mo no gan la spring yig shlo ka brgya rtsa brgyad pa la sogs pa rgyal brgyud du ma dang / slob ma du ma la so so'i bsam pa dang mthun par spring yig
la sogs pa gdams pa du ma mdzad cing de dag so so'i

yid tshim par mdzad do/ /bstod dbyangs rgya mtsho la sogs bstod pa'i skor du ma dang / bkra shis rgya mtsho la sogs pa bkra shis kyi rab tu byed pa du ma mdzad cing / bka'
dang bstan bcos du ma'i 'grel pa tshul mi 'dra ba du ma dang / khyad par du gsang ba 'dus pa dang / dus kyi 'khor lo dang / 'khor lo sdom pa dang / kye rdo rje la sogs pa
rgyud sde du ma de dag so so'i dkyil 'khor gyi cho ga dang / sgrub pa'i thabs du ma dang / 'grel pa dang / phyag len gyi rim pa dang / man ngag sna tshogs pa'i yi ge mdzad
do/ /de ltar bdag nyid chen po 'dis/ sgrub thabs dang bstan bcos la sogs pa dpag tu med pa mdzad cing / sangs rgyas kyi bstan pa shin tu gsal bar mdzad nas sems can gyi
don dpag tu med pa mdzad pa yin te/ 'dir yi ge mangs pas ma bris/ rgyas par shes par 'dod na de nyid kyis mdzad pa'i dkar chag dang bka' 'bum du blta bar bya'o/ /de ltar
skyes bu dam pa 'di ni mngon par shes pa rgya chen po mnga' bas bstan bcos rtsom pa dang / sems can gyi don mdzad pa la thogs chags med pa yin no/ /'ga' zhig gis blo la
mngon par shes pa yod par cis mngon snyam du rtog na/ rgya gar gyi paNDi ta go tambha dra la mtshan mo rmi lam ji ltar byung ba thams cad bdag nyid chen po 'dis mngon par
shes pas mkhyen nas nang par paNDi ta la gsung byon pa'i tshe/ paNDi ta shin tu ngo mtshar bar gyur nas/ ma hA gu ru la mngon par shes pa a tshi zhes zer zhing shin tu
dad par gyur te/ de dag la sogs pa rgyu mtshan du ma'i sgo nas mngon par shes pa rgya chen po mnga' ba skye bo dpyod pa dang ldan pa thams cad la mngon sum du gyur pa yin
no/ /de nas bdag nyid chen po 'di sku tshe de nyid kyi gdul bya thams cad smin cing grol bar rang gi mngon par shes pas mkhyen cing / sku'i bkod pa gzhan gyis sems can gyi
don rgya chen po mdzad pa'i dus la babs par gzigs nas slob dpon chen po dharmA pa la

rakShi ta la bla ma sa skya pa chen po'i rnam par thar pa la sogs gsungs nas/ bla ma dam pa de rnams la yon tan gyi phung po de lta bu mnga' zhing / bstan pa'i bya ba de lta
bu mdzad pa yin la/ ngas kyang bstan pa'i bya ba dang / sems can la phan pa ci nus kyi tshul du bsgrub pa yin pas/ da ni khyod kyis kyang de bzhin du byed dgos pa yin pas
go bar gyis shig ces gsungs so/ /de nas mya ngan las 'da' ba chen po ston pa'i dus dang nye bar gyur pa na/ bstan pa la dga' ba'i lha rnams kyis mngon par shes pas shes
te/ skyes bu dam pa 'di lta bu mi bzhugs na rgyal ba'i bstan pa sus 'dzin zhes mi dga' zhing mya ngan gyis mngon par non pa'i yid kyis ngu ba'i mchi ma'i char gyis sa gzhi
chen po yang bangs par gyur te/ bya'i kha dog phyin ci log pa la sogs pa du ma yang ston par gyur/ nyi ma'i dkyil 'khor yang 'od zer mi gsal zhing / dus tshigs dang rgyu
skar yang log par rgyu bar gyur/ skye dgu thams cad yid rnam par 'khrug cing myos nas bya ba dang bya ba ma yin pa mi shes shing phyogs bslad pa bzhin du gyur/ spong
ba bsam gtan pa rnams kyang sny-ing yed yed por gyur te/ sems rtse gcig pa mi thob cing / nyan bshad byed pa rnams kyang nyan bshad la spro ba med par bya ba ma yin pa gzhan
dag la 'jug par mos par gyur/ sa'i lha yang spro ba med pas lo tog gi khyad par rnams kyang smin par ma gyur to/ /nyi ma'i dkyil 'khor 'od kyi dra ba can/ /nub kyi ri
rtse'i nye bar gyur pa na/ /grib ma'i tshogs rnams mngon sum 'ongs pa bzhin/ /bdag nyid chen po yon tan ldan pa'i thugs/ /gzhan du bzhud par dgongs pa'i mod la yang / /snga
ltas de dag glo bur lhags par gyur/ /de lta bu ci'i phyir 'byung zhe na/ gang zag dam pa rnams gzhan du bzhud par dgongs pa na/ snga ltas de lta bu 'byung ba ni chos
nyid yin te/ skye dgu thams cad kyi bde ba dang

skyid pa'i khyad par thams cad skyes bu dam pa 'di lta bu las 'byung ba yin la 'di ni gzhan du bzhud par dgongs pa'i phyir ro/ /de'i tshe skye dgu rnams la de lta bu'i ltas
ngan byung la/ bdag nyid chen po ni bde ba can na de bzhin gshegs pa a mi tA bha wa/ padma rA ga'i ri bo ltar kun nas brjid pa'i zhabs kyi drung na/ byang chub sems dpa'i
tshogs du ma kun tu bzang po'i mchod pa'i sprin gyi phung po chen pos mchod pa byed pa la sogs pa sangs rgyas kyi zhing rnam par dag pa du ma'i bkod pa thugs dam du gzigs
pa'i snang ba byung la/ khyad par du 'brug lo zla ba bcu pa'i tshes gsum gyi mtshan mo la/ dpal gyi ri la slob dpon chen po klu sgrub byang chub kyi shing rgya dang tshad
gzhal bar dka' ba'i zhabs kyi drung na bzhugs pa la/ bdag nyid dbu ma rigs pa'i tshogs drug la sogs pa gsan cing / nam mkha' la lha'i bu mo du mas mchod pa'i khyad par
dpag tu med pas mchod pa byed pa dang / rig pa'i rgyal mo rma bya chen mo mngon sum du bzhugs pa rnams rmi lam du gsal bar byung zhes gsungs nas/ de'i rnam par thar pa
ni ma 'ongs pa'i sems can rnams la phan par dgongs nas/ bdag nyid chen po nyid kyis ji lta ba bzhin zhal ta mdzad nas bris pa/ dad pa can rnams dad pas thag ring po nas blta
zhing phyag 'tshal ba'i yul khang gsar gyi gzims khang gi gyen logs la mchod pa'i tshogs rgya chen pos spras pa thams cad mngon sum du bzhugs pa yin no/ /gzhan yang de
lta bu la sogs pa ngo mtshar ba'i tshul du mas nyin mtshan 'da' bar byed cing / bla ma chos kyi rje'i dus kyi mchod pa/ yang zla ba bcu pa de nyid nas bzung ste shin tu
gya nom par mdzad do/ /de'i tshe drung na bzhugs pa rnams kyis bla ma chos kyi rje'i dus kyi mchod pa 'di sngar nas zla ba bcu gcig pa la mdzad pa ma lags sam zhes zhus
pas/ yin mod kyi bla ma chos kyi rje la gsol ba 'debs pa ni zla ba re tsam byed par dam bca' yin la/ bcu gcig pa'i zla ba tshang bar

maNDal 'bul ba la sogs pa ma byung gis dogs nas bsu ba yin mod gsungs/ de bas zla ba bcu pa'i tshes bco brgyad kyi bar du tshogs su byon zhing chos kyang gsungs la/ bco brgyad
dang / bcu dgu dang / nyi shu gcig rnams la ni gzims khang nyid du bzhugs par gyur to/ /de nas nyi shu gnyis kyi snga dro'i cha la mchod pa'i tshogs rgya chen po shom
gsungs nas/ rdo rje dril bu bsnams te/ rtag 'dzin can rnams kyi rtag par 'dzin pa'i log rtog bsal ba dang / le lo can rnams brtson 'grus chen po la bskul ba dang / des 'dul
ba'i sems can rnams 'dul ba'i phyir nam mkha' las sgra dang / 'od dang / me tog gi char 'babs pa la sogs pa ngo mtshar ba'i ltas du ma dang bcas pas yongs su mya ngan
las 'das pa chen po'i tshul bstan par gyur to/ /de tshe rgya mtsho'i mtha' klas sa ni g.yos gyur cig /nam mkha' las kyang sil snyan du ma'i sgra/ /kun nas sgrogs shing spos
dang me tog char/ /rnam pa sna tshogs lding zhing 'bab par gyur/ /kye ma kye hud lhun po lta bur gzi che ba/ /yon tan gser ri'i phreng bas 'khrigs pa po/ /mtshan dang
dpe byad 'bar bas spras pa'i sku/ /chos dbyings rgya mtsho'i ngang du nub par gyur/ /kye hud stong nyid zab mo'i 'brug sgrogs pa/ /gsung rab du ma'i char rgyun 'bebs pa
po/ /spobs pa'i glog phreng rgyu bas brgyan pa yi/ /chos kyi sprin de gzhan du g.yos par gyur/ /kye hud sngon sbyangs rgya mtsho las 'khrungs pa/ /dngos grub ma lus kun nas
stsol ba po/ /bstan pa'i rgyal mtshan kun nas mdzes byed pa/ /yid bzhin nor bu chen po deng 'dir stor/ /kye hud snying rje'i rtsa ba rab brtan pa/ /'dod dgu'i 'bras bu
ma lus 'byung ba po/ /gzhan don 'byor pa'i yal ga phun tshogs pa/ /dpag bsam shing de 'dir ni mi snang gyur/ /kye ma kye hud nyi ma'i dkyil 'khor ltar/ /legs par bshad pa'i
'od zer

stong 'byin pa/ /skye dgu'i sgron ma de ni nub gyur pas/ /'dir ni sa stengs cig car mun par gyur/ /kye ma kye hud zla ba nya 'dra'i zhal/ /gsung rab bdud rtsi'i bsil zer 'byin
pa po/ /utpal 'dab 'dra'i spyan gyis mdzes byas pa/ /slan chad skye bos mthong bar yongs mi 'gyur/ /de ltar bdag nyid chen po zhi bar gshegs pa'i sku la/ mchod pa'i tshogs
dpag tu med pa 'bul zhing gsol ba gdab snyam pa la/ bdag gi rmi lam du bla ma dam pa byon nas nga'i phung po de de tsam du bzhag nas ci byed/ da me la sregs gsung pa'i
snang ba byung nas/ spos kyi phung po chen po bsogs te/ zhi bar gshegs nas zhag bdun cu lon pa'i tshe/ a ka ru nag po dang tsandan dkar dmar la sogs pa/ gzhan yang spos
kyi shing gya nom pa'i me'i phung po chen po la gdan drangs pa na/ de'i sku la mes reg ma nus par gyur to/ /de yi sku ni gzi brjid che ba yis/ /me yi tshogs ni nye bar
ma nus pa'am/ /yang na de nyid zhi bar gshegs mthong nas/ /me tshogs de dag mya ngan byed pa bzhin/ /de nas nye gnas zhang btsun la sogs pa ya mtshan du gyur te/ 'di'i sku
la me mi 'bar na da ji ltar bya zhes zer zhing rtab rtab por gyur to/ /de'i tshe zhang btsun na re/ bla ma ye khyed mos gus che ba yin gyis gsol ba thob dang gsungs nas/
kho bos bla ma brgyud pa dang bcas pa rnams la gus pas rtse gcig tu gsol ba btab pa'i tshe/ me tog phul ma thag tu spos kyi shing de dag las me lce rab tu 'bar ba dang
bcas pa'i tshogs dri zhim po dang bcas pas mchod pa byas par gyur to/ /de'i tshe 'dus pa thams cad kyang shin tu ngo mtshar bar gyur to/ /de tshe me ni padma rgyas 'dra'i
steng / /'phags pa'i sku ni gsal bar bzhugs mthong nas/ /de dag ngo mtshar gyur cing mya ngan gyis/ /mig ni mchi mas kun du gang bar gyur/ /de nas rim gyis mkha' 'gro ma
rdo rje gur nas ji ltar 'byung ba bzhin du gdung gi phreng ba

rnams bsdus nas rin po che'i bum par bzhugs su gsol te/ rgya yul nas byung ba'i gos gya nom pa du mas g.yogs shing rgya du ma btab nas mchod pa'i khyad par dpag tu med pa phul
zhing gsol ba yun ring du 'debs pa'i tshe/ yang sgra dang 'od la sogs pa ngo mtshar ba'i ltas du ma byung zhing sems can dpag tu med pa'i don mdzad pa yin te/ byang chub
sems dpa' sems dpa' chen po rnams la 'di lta bu 'byung ba gsung rab rnams su gsungs pa yin no/ /de nas mchod pa'i tshogs rgya chen po dang bcas pas rgya de rnams bkrol
zhing bltas pa'i tshe/ gdung rnams ni ring bsrel gyi phung po chen por gyur te 'dug go /de'i tshe yang sgra dang 'od la sogs pa ngo mtshar ba'i ltas du ma byung la/ deng
sang gi bar du yang dad pa can rnams kyi lag na gdung ring bsrel gyi cha gang na yod pa dang / mya ngan las 'das pa'i dus dang / dus kyi mchod pa dag la yang 'ja' tshon
dang sgra la sogs pa skye bo thams cad la mngon sum du 'byung ngo / /de ltar bdag nyid chen po 'di mya ngan las 'das nas kyang / phrin las rgyun mi chad pas sems can gyi
don dpag tu med pa mdzad pa yin no/ /'di ltar 'jig rten na rigs thams cad kyi bla mar gyur pa shAkya rnams kyi skyes pa'i rabs bzung zhing kun chub par byas nas gzhan dag
la yang rgya cher bsnyad na chos dang mthun zhing bsod nams kyi phung po dpag tu med pa 'byung la/ yon tan bsam gyis mi khyab pa 'phel bar byed do zhes bde bar gshegs pa
nyid kyis dri ma med pa'i mdo sde dag las gsungs shing / rgyud sde dag las kyang / slob dpon yon tan blang bya zhing / /skyon rnams la ni nam yang min/ /zhes gsungs pa
dang / dus kyi 'khor lo las kyang / slob dpon sangs rgyas yin te rab mchog sa stengs rnams su chos ni de yis bstan pa'o/ /zhes gsungs pas/ bla ma dam pa rnams kyi yon tan
gyi bsngags pa mdzad pa dang / 'chad ba dang

'dri ba dang / gzhan dag la yang rgya cher bsnyad na yang bsod nams kyi phung po bsam gyis mi khyab par 'byung bar shes par bya'o/ /gang gi yon tan thub dbang lta bur dpag
par mi nus pa/ /bdag gis 'dir ni gus pas bsten phyir cha tsam brjod pa las/ /'dir ni nongs pa gang mchis bla ma dam pa nyid dang ni/ /lhar bcas 'jig rten kun la bzod par
gsol zhing mchis/ /de ltar bdag gis bdag nyid chen po 'phags pa'i yon tan rgya mtsho las/ /byung ba'i rnam thar rin chen phreng ba gus pas 'dir ni bsdebs pa las/ /bsod nams
tshogs ni lhun po'i gtos ltar che zhing mtho ba gang bskrun des/ /lus can ma lus lha dang mi yi bla ma sangs rgyas go 'phang thob par shog /bdag kyang skye zhing skye
ba thams cad du/ /bla ma dag pa'i zhabs drung skyes gyur nas/ /rnam thar bzang po'i tshogs rnams gus len cing / /bla ma dam pa'i thugs rjes 'dzin par shog /bla ma dam pa'i
thugs kyi sras yongs kyi dge ba'i bshes gnyen grags pa 'od zer zhes bya ba dang / bzang po dpal zhes bya bas thag ring po nas bskul nas/ /blo gros dang dpal mtshungs pa
med pa/ /gzhon nu shes rab ces bya bas lhan cig byed pa'i rkyen byas te/ bla ma dam pa yun ring du bsten pas yon tan gyi cha ji rigs pa gsal bar mthong zhing / bla ma dam
pa la mi phyed pa'i dad pa thob pa dge slong rdo rje 'dzin pa ye shes rgyal mtshan zhes bya bas bla ma dam pa chos kyi rgyal po rin po che'i rnam par thar pa rin po che'i
phreng ba zhes bya ba 'di/ chu mo lug gi lo gdu bu'i zla ba'i tshes nyi shu la dpal sa skya'i chos grwa chen por sbyar ba'o//

